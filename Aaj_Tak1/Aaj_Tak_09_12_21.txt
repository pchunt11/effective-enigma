भारतीय क्रिकेट कंट्रोल बोर्ड (BCCI) ने बुधवार शाम नए कप्तान की घोषणा की और विराट कोहली की जगह रोहित शर्मा को वनडे का पूर्णकालिक कप्तान चुन लिया गया. विराट के टी20 फॉर्मेट से कप्तानी से इस्तीफे के बाद से इस बात के कयास लगाए जा रहे थे. इस पूरे मसले पर बोर्ड अध्यक्ष सौरव गांगुली ने अपनी बात रखी है.  बीसीसीआई अध्यक्ष सौरव गांगुली ने गुरुवार को कहा कि जब विराट कोहली ने भारत के टी20 कप्तान के तौर पर बने रहने से इनकार कर दिया था तो चयनकर्ताओं ने रोहित शर्मा को वनडे टीम की कमान सौंपने की मन बना लिया था क्योंकि राष्ट्रीय टीम सीमित ओवर के प्रारूप में दो अलग कप्तान नहीं रख सकती थी. बीसीसीआई ने बुधवार को रोहित को 2023 वनडे विश्व कप तक वनडे टीम का कप्तान नियुक्त किया और गांगुली ने पीटीआई के साथ बातचीत में इस मुद्दे पर कहा कि कोहली से इस संबंध में बात की गई थी और उन्होंने इस फैसले को स्वीकार कर लिया है. ‘दो सफेद गेंद के कप्तान नहीं रख सकते' बीसीसीआई अध्यक्ष और पूर्व भारतीय कप्तान ने पीटीआई से कहा, ‘हमने विराट से अनुरोध किया था कि टी20 कप्तान के तौर पर पद से नहीं हटें, लेकिन वह इस पद पर जारी नहीं रहना चाहते थे. इसलिए चयनकर्ताओं को लगा कि वे सफेद गेंद के दो प्रारूपों में दो सफेद गेंद के कप्तान नहीं रख सकते. इससे कप्तानी बहुत अधिक हो जाती.' भारत के अक्टूबर-नवंबर में निराशाजनक विश्व कप अभियान के बाद कोहली ने टी20 कप्तानी छोड़ दी थी. गांगुली ने कहा कि चयनकर्ताओं को लगा कि सफेद गेंद के प्रारूप में कई कप्तानों से उलझन हो जाएगी इसलिए चेतन शर्मा की अगुआई वाली समिति ने सुझाव दिया कि बेहतर होगा कि एक ही कप्तान रहे. गांगुली ने कहा, ‘मैं (उलझन के बारे में) नहीं जानता, लेकिन उन्हें (चयनकर्ताओं को) यही लगा. इसी तरह इस निष्कर्ष पर पहुंचा गया कि रोहित सफेद गेंद के क्रिकेट और विराट लाल गेंद के क्रिकेट की टीम की कप्तानी करें.’ रोहित वनडे कप्तान के तौर पर कैसा करेंगे? गांगुली ने कहा कि वह कोई भविष्यवाणी नहीं करेंगे, लेकिन उन्हें नए कप्तान (रोहित) की काबिलियत पर पूरा भरोसा है. उन्होंने कहा, ‘भविष्यवाणी करना बहुत मुश्किल है. मैं उन्हें शुभकामनाएं देता हूं और उम्मीद करता हूं कि वह अच्छा काम करें.’ लेकिन क्या इस बात को ध्यान में रखा गया था कि कोहली का 95 मैचों में वनडे कप्तान के तौर पर जीत का रिकॉर्ड 70 प्रतिशत से ज्यादा का है तो उन्होंने कहा, ‘हां.. हमने इस पर विचार किया था, लेकिन अगर आप रोहित के रिकॉर्ड को देखो, उन्होंने जितने भी वनडे में भारत की कप्तानी की हो तो वह बहुत अच्छे रहे हैं. लेकिन बात यही है कि सफेद गेंद की टीमों के दो कप्तान नहीं हो सकते थे.’ कोहली की कप्तानी में टीम के कोई भी आईसीसी ट्रॉफी नहीं जीतने का सवाल भी पूछा गया कि लेकिन बोर्ड अध्यक्ष ने इस पर हुई चर्चा के बारे में बताने से इनकार कर दिया. उन्होंने कहा, ‘किन चीजों पर चर्चा हुई और चयनकर्ताओं ने क्या कहा, मैं इसके बारे में ज्यादा नहीं बता सकता... लेकिन रोहित को सफेद गेंद का कप्तान बनाने का मुख्य कारण यही है और विराट ने इसे स्वीकार कर लिया है.’ '... हां, मैंने खुद विराट से बात की' बीसीसीआई की ओर से अध्यक्ष और मुख्य चयनकर्ता ने कोहली से इस पर बात की और उन्हें बीसीसीआई के फैसले से अवगत कराया. उन्होंने कहा, ‘हां, मैंने खुद विराट से बात की और मुख्य चयनकर्ता चेतन शर्मा ने भी इस मुद्दे पर उनसे बात की थी.’
     
अमेरिकी राष्ट्रपति जो बाइडन द्वारा बुलाए गए वर्चुअल लोकतंत्र शिखर वार्ता में जाने से पाकिस्तान की इमरान खान सरकार ने इनकार कर दिया है. बुधवार को पाकिस्तान के विदेश मंत्रालय ने इसकी जानकारी दी. हालांकि, शिखर सम्मेलन से दूरी बनाने को लेकर पाकिस्तान की तरफ से कोई वजह स्पष्ट नहीं की गई है. 9 दिसंबर को शुरू हो रहे इस शिखर वार्ता में श्रीलंका, बांग्लादेश, चीन और रूस को बाहर रखते हुए अमेरिका ने पाकिस्तान को बुलाने का फैसला किया था. पाकिस्तान ऐसे तो बाइडेन सरकार की तरफ से तवज्जो ना मिलने को लेकर नाराजगी जाहिर करता रहा है लेकिन जब पहली बार उसे अमेरिका की तरफ से एक खास सम्मेलन के लिए निमंत्रण मिला है तो उसने अस्वीकार कर दिया है. चीन को शिखर सम्मेलन में नहीं बुलाए जाने से असमंजस में था पाकिस्तान पाकिस्तानी न्यूज वेबसाइट 'द एक्सप्रेस ट्रिब्यून' की एक रिपोर्ट के मुताबिक, माना जा रहा है कि पाकिस्तान के खास दोस्त चीन को व्हाइट हाउस की तरफ से शिखर वार्ता में हिस्सा लेने का बुलावा नहीं आया, इसी कारण पाकिस्तान ने भी इसमें शामिल होने से इनकार कर दिया है. ये भी कहा जा रहा है कि अमेरिकी राष्ट्रपति जो बाइडेन पाकिस्तानी प्रधानमंत्री इमरान खान की लगातार उपेक्षा करते आए हैं. पाकिस्तान के शिखर वार्ता से पीछे हटने की एक वजह ये भी हो सकती है. अमेरिकी राष्ट्रपति 9 और 10 दिसंबर को लोकतंत्र शिखर वार्ता की मेजबानी कर रहे हैं जिसमें भारत समेत 100 से अधिक देशों के राजनेता शामिल होंगे. इस शिखर वार्ता में दक्षिण एशिया के केवल चार देशों को बुलाया गया है जिसमें भारत, नेपाल, पाकिस्तान और मालदीव शामिल हैं. रूस और चीन को नहीं बुलाया अमेरिका ने लोकतंत्र शिखर वार्ता से रूस और चीन को दूर रखा गया है. माना जा रहा है कि पाकिस्तान चीन के साथ एकजुटता दिखाने के उद्देश्य से इस शिखर वार्ता में शामिल नहीं हो रहा. रिपोर्ट के मुताबिक, ये बात स्पष्ट नहीं है कि पाकिस्तान के इस फैसले पर चीन का कितना असर है. हालांकि, आधिकारिक सूत्रों ने बताया है कि इस मसले पर पाकिस्तान ने चीन से किसी तरह की बातचीत नहीं की. अफगान मसले को लेकर पाकिस्तान और अमेरिका के रिश्तों में आई है तल्खी अफगानिस्तान के मुद्दे को लेकर पाकिस्तान और अमेरिका के रिश्तों में पिछले कुछ समय से कड़वाहट है. अफगान तालिबान को लेकर प्रधानमंत्री इमरान खान के कुछ बयानों से अमेरिका नाखुश है. पिछले महीने ही अफगानिस्तान पर पाकिस्तानी सांसदों को ब्रीफिंग के दौरान बताया गया कि पाकिस्तान और अमेरिका के बीच संबंध सबसे निचले स्तर पर हैं.  
दो प्यार करने वाले आखिरकार शादी के बंधन में बंध गए. अब उनका रिश्ता जन्मों जन्मांतर का हो गया है. बॉलीवुड की सबसे एडोरेबल जोड़ी विक्की कौशल और कटरीना कैफ 9 दिसंबर को पति पत्नी बन गए हैं. कपल की शाही शादी की तस्वीरें भी सामने आने लगी हैं. खबर है कि 10 दिसंबर को विक्की-कटरीना हनीमून के लिए मालदीव रवाना होंगे. शादी के बाद हनीमून पर निकलेंगे विक्की-कटरीना इंसाइडर से मिली जानकारी के हवाले से इंडिया टुडे ने बताया है कि कटरीना कैफ और विक्की कौशल शुक्रवार, 10 दिसंबर को दोपहर 12.30 बजे तक कलीना एयरपोर्ट पहुंचेंगे. वहां से वे अपने हनीमून के लिए एयरपोर्ट से डायरेक्ट मालदीव जाएंगे. वे मुंबई एयरपोर्ट से बाहर नहीं निकलेंगे. सीधा हनीमून पर रवाना होंगे. Katrina Kaif बनीं दुल्हन: बालों में गजरा, हाथों में चूड़ा,'मिसेज कौशल' की दिखी पहली झलक
  A post shared by Katrina Kaif (@katrinakaif) कटरीना कैफ और विक्की कौशल की शादी का फैंस बेसब्री से इंतजार कर रहे थे. कपल की वेडिंग फोटोज अब सामने आ गई हैं. विक्की-कटरीना ने खुद इन्हें इंस्टा पर शेयर किया है. शादी के लाल जोड़े में कटरीना कैफ अप्सरा सी खूबसूरत लग रही हैं. क्या टल जाएगा Katrina Kaif-Vicky Kaushal का मुंबई रिसेप्शन? Omicron का मंडराया खतरा
  कटरीना कैफ ने शादी में लाल लहंगा, जूड़ा, माथा पट्टी, टीका, नाथ, चोकर नेकपीस समेत सभी साजो श्रृंगार वाली एक्सेसरीज पहनी हैं. कटरीना का रियल ब्राइडल लुक उनके रील लुक से बेशक खास और हटके है. कटरीना और विक्की कौशल को शादी के बाद फैंस और सेलेब्स के बधाई देने का सिलसिला जारी है. राजस्थान में ग्रैंड वेडिंग करने के बाद कपल मुंबई में रिसेप्शन देगा, जहां बी-टाउन सितारे शिरकत करेंगे.  
दिल्ली के पालम हवाई अड्डे पर श्रद्धांजलि समारोह के बाद CDS बिपिन रावत और उनकी पत्नी के पार्थिव शरीर राजधानी के कामराज मार्ग स्थित आवास ले जाए जाएंगे. तय कार्यक्रम के अनुसार, शुक्रवार सुबह 11 से 12.30 बजे तक आम नागरिक रावत दंपती को श्रद्धांजलि अर्पित कर सकेंगे. इसके बाद 12:30 से 13:30 सैन्य अधिकारी श्रद्धांजलि देने आएंगे और फिर दोपहर 2 बजे शवों को दिल्ली कैंट बराड़ चौक अंतिम संस्कार के लिए ले जाया जाएगा.
 
CDS जनरल बिपिन रावत, उनकी पत्नी मधुलिका और ब्रिगेडियर एलएस लिड्डर समेत 10 लोगों के पार्थिव शरीर गुरुवार शाम सैन्य विमान से राष्ट्रीय राजधानी के पालम एयरपोर्ट पहुंचे. यहां प्रधानमंत्री नरेंद्र मोदी, रक्षा मंत्री राजनाथ सिंह, राष्ट्रीय सुरक्षा सलाहकार अजीत डोभाल समेत तीनों सेनाओं के प्रमुखों ने दिवंगतों को श्रद्धांजलि दी.  3 पार्थिव शरीरों की पहचान
अब तक केवल 3 पार्थिव शरीरों  की पहचान संभव हो पाई है जिनमें सीडीएस जनरल बिपिन रावत, उनक पत्नी मधुलिका रावत और ब्रिगेडियर एलएस लिड्डर के नाम शामिल हैं. शेष शवों की पहचान की प्रक्रिया जारी है, तब तक आर्मी बेस हॉस्पिटल के मुर्दाघर में उन पार्थिव शरीरों को रखा जाएगा. सभी मृतकों की उचित सैन्य सम्मान के साथ अंत्येष्टि की योजना बनाई जा रही है और उनके करीबी व परिवार के सदस्यों के साथ बातचीत की जा रही है. C-130J विमान से लाए गए शव
यहां बता दें कि तमिलनाडु के सुलूर स्थित भारतीय वायुसेना के एयरबेस से C-130J विमान सीडीएस बिपिन रावत और उनकी पत्नी मधुलिका समेत अन्य 11 पार्थिव शवों को लेकर गुरुवार शाम 4 बजे दिल्ली के लिए रवाना हुआ था जो करीब 8 बजे राजधानी के पालम एयरपोर्ट पहुंचा. 13 लोगों ने गंवाई जान
तमिलनाडु के कुन्नूर में बुधवार को वायुसेना का Mi-17V5 हेलीकॉप्टर क्रैश हो गया था. इस विमान में सवार 14 में से 13 लोगों की जान चली गई. हादसे में सीडीएस जनरल बिपिन रावत, उनकी पत्नी मधुलिका समेत 13 लोगों का निधन हो गया. हादसे में ग्रुप कैप्टन वरुण सिंह (Varun Singh) एकमात्र जिंदा बचे हैं, जिनका इलाज जारी है.  
सुप्रीम कोर्ट से लेकर बाल आयोग तक सख्त चेतावनी देता है कि मासूम बच्चों के सामने पुलिस हिंसक कार्रवाई न करे. इससे बच्चों के मन पर गलत प्रभाव पड़ता है. लेकिन बात जब यूपी पुलिस की हो तो लगता है सारे पैमाने धराशाई हो जाते हैं. आज कानपूर देहात की पुलिस ने ऐसा ही नजारा दिखा दिया. यहां जिला हॉस्पिटल में एक कर्मचारी को उसके मासूम बच्चे के सामने थानेदार और पुलिस ने इस कदर लाठियों से पीटा जैसे वह कोई भूसे का बोरा हो. पुलिस की बर्बरता का वीडियो वायरल शर्मनाक बात ये है कि इस दौरान पिता की गोद में तीन साल का मासूम बच्चा पुलिस का रूप देखकर जोर जोर से रोता रहा, चीखता रहा, पिता बच्चे को लगने की दुहाई देता रहा. इतना ही नहीं पिता जब बच्चे को लेकर भगा तो उसको दौड़ाकर पीटा गया और बच्चे को भी छीनने का प्रयास हुआ.  पुलिस ने ये लाठीचार्ज जिला हॉस्पिटल के कर्मचारियों के विरोध प्रदर्शन को लेकर किया था. कर्मचारी हॉस्पिटल के बगल में चल रही खुदाई का विरोध कर रहे थे क्योंकि उसकी मिट्टी उड़-उड़कर पूरे हॉस्पिटल में भर रही थी. लेकिन इस दौरान बच्चा लिए एक पिता पर जो पुलिस ने कार्रवाई की उस पर गंभीर सवाल खड़े हो गए हैं.
  
  क्या है पूरा मामला? इस दौरान एक कर्मचारी रजनीश को पुलिस मारते हुए थाने भी ले गई. एसडीएम वागीश शुक्ला का आरोप है कि कर्मचारी सुबह से हॉस्पिटल में प्रदर्शन कर रहे थे. गेट बंद किये थे. इसलिए एक कर्मचारी रजनीश को पकड़ा गया है. एसडीएम ये भी कहने से नहीं चूके कि लाठी चार्ज तो कही हुआ ही नहीं. प्रशासन का आरोप है कि हॉस्पिटल के कर्मचारियों से मरीजों को परेशानी थी. ऐसे में उनको हटाना प्रशासन और पुलिस की जिम्मेदारी थी. पुलिस के मुताबिक पहले बातचीत के जरिए प्रदर्शकारियों को हटने के लिए कहा गया था लेकिन जब बात नहीं बनी तब लाठीचार्ज कर दिया गया. इस दौरान पुलिस ने जिला अस्पताल के कर्मचारी नेता रजनीश शुक्ला को दौड़ा-दौड़ा कर पीटा और पुलिस वैन में लेकर चले गए. 
 ये भी पढ़ें 
शिवसेना नेता संजय राउत ने कुन्नूर में हुए हेलिकॉप्टर क्रैश को लेकर सवाल उठाए हैं. उन्होंने कहा है कि इस हादसे में चीफ ऑफ डिफेंस स्टाफ जनरल बिपिन रावत की मौत ने लोगों के मन में संदेह पैदा कर दिया है. राज्यसभा सदस्य राउत ने कहा कि जनरल रावत ने हाल के दिनों में चीन और पाकिस्तान के खिलाफ देश की सेना की तैयारियों को तेज करने में महत्वपूर्ण भूमिका निभाई है. उन्होंने कहा, "इसलिए, जब ऐसी दुर्घटना होती है, तो यह लोगों के मन में संदेह पैदा करता है," शिवसेना सांसद बोले, जनरल रावत को ले जाने वाला हेलीकॉप्टर दो इंजनों द्वारा संचालित एक आधुनिक चॉपर था. उन्होंने कहा, 'ये बहुत ही दुर्भाग्यपूर्ण है. देश के सर्वोच्च सेनापति सबसे अत्याधुनिक और सुरक्षित हेलीकॉप्टर में यात्रा करते हैं और हादसे में उनकी मृत्यु हो जाती है. लोगों के मन में शंकाएं हैं, क्या हुआ है, ये कैसे हो सकता है? मुझे यकीन है सरकार भी इस सदमे से बाहर नहीं आई होगी.' सांसद राउत ने सवाल उठाने वाले लहजे में पूछा, "हम सशस्त्र बलों के आधुनिकीकरण का दावा करते हैं. यह कैसे हो सकता है?" राउत ने दावा किया कि इस दुर्घटना से पूरा देश और नेतृत्व भ्रमित हो सकता है. रक्षा मंत्री या प्रधानमंत्री को सभी संदेहों को दूर करना चाहिए. शिवसेना नेता ने यह भी कहा कि जनरल रावत ने पुलवामा हमले के बाद भारत द्वारा शुरू किए गए हवाई हमलों में भी महत्वपूर्ण भूमिका निभाई थी. बता दें कि बुधवार को वायुसेना ने जानकारी दी थी कि भारत के पहले चीफ ऑफ डिफेंस स्टाफ जनरल बिपिन रावत, उनकी पत्नी मधुलिका और 11 अन्य सशस्त्र बलों के जवानों की सैन्य हेलीकॉप्टर के दुर्घटनाग्रस्त होने के बाद मौत हो गई थी. ये भी पढ़ें:  
तमिलनाडु के कुन्नूर में हुए दर्दनाक हेलिकॉप्टर हादसे पर आपत्तिजनक पोस्ट सोशल मीडिया पर शेयर करने वाले एक शख्स को अहमदाबाद पुलिस की साइबर क्राइम ब्रांच ने गिरफ्तार कर लिया. पकड़े गए आरोपी की पहचान शिवाभाई अहीर के तौर हुई है.
 
भारत के पहले चीफ़ ऑफ डिफ़ेंस स्टाफ़ जनरल बिपिन रावत की हेलिकॉप्टर दुर्घटना में मौत पर सोशल मीडिया में अपशब्दों का इस्तेमाल करने वाले गुजरात निवासी शिवाभाई अहीर को अहमदाबाद पुलिस की साइबर क्राइम ब्रांच ने गिरफ्तार किया है. शिवाभाई ने सोशल मीडिया में हेलिकॉप्टर हादसे में सीडीएस बिपिन रावत की मौत पर मनोहर पर्रिकर और अजीत डोभाल को लेकर आपत्तिजनक पोस्ट लिखा था.  इसे भी पढ़ें--- बिपिन रावत के हेलिकॉप्टर क्रैश से जुड़े 4 बड़े सवाल, जिनके जवाब खोल सकते हैं हादसे का राज  इसी पोस्ट के बाद अहमदाबाद साइबर क्राइम ब्रांच ने शिवाभाई अहीर नामक शख़्स को अमरेली से गिरफ्तार कर लिया. डीसीपी (साइबर क्राइम) अमित वसावा के मुताबिक यह ऐसा कोई पहला मामला नहीं है कि शिवाभाई ने सोशल मीडिया में इस तरह की टिप्पणी की है. इससे पहले भी वो कई ऐसी आपत्तिजनक बातें सोशल मीडिया पर लिखता रहा है. उसने प्रधानमंत्री को लेकर भी सोशल मीडिया में टिप्पणी की थी.  
नौकरी-पेशा लोग हमेशा ITR फाइल करना एक चुनौती के तौर पर लेते हैं. इसके लिए वे किसी CA फर्म या फिर किसी अकाउंटेंट से संपर्क करते हैं. इसके लिए वे पैसे (फीस) भी देते हैं. अक्सर लोगों से जब आप बता करेंगे तो वो कहेंगे, हमें अपना ITR फाइल करना है, कोई जानकार है, जो ये करता हो. लेकिन आपको बता दूं, आप महज 5 मिनट में खुद से ITR फाइल कर सकते हैं.  ITR Filling Last Date: दरअसल, असेसमेंट ईयर 2021-22 के लिए इनकम टैक्स रिटर्न (Income Tax Return) यानी ITR फाइल करने की आखिरी तारीख बेहद करीब है. वित्त मंत्रालय (Finance Ministry) के मुताबिक वित्त वर्ष 2020-21 के लिए इनकम टैक्स रिटर्न फाइल करने की आखिरी तारीख 31 दिसंबर 2021 है.  31 दिसंबर के बाद ITR भरने पर जुर्माना अगर आप इनकम टैक्स के दायरे में आते हैं, तो इस तारीख का ख्याल जरूर रखें. क्योंकि 31 दिसंबर के बाद ITR फाइल करने के बाद 5000 रुपये तक का जुर्माना भरना पड़ सकता है. हालांकि जिनकी कमाई 5 लाख रुपये से कम है, उन्हें जुर्माने (Fine) के तौर पर 1000 रुपये ही चुकाने होंगे.  लेकिन लेट फाइन क्यों चुकाना, और ITR फाइल करने के लिए किसी के पीछे क्यों भागना? आप आज हम बेहद सरल तरीके से ITR फाइलिंग के प्रोसेस बताते हैं. इससे आपका पैसा भी बचेगा और समय केवल 5 मिनट लगेगा. ITR फाइल करने से पहले अपने पास PAN, Aadhaar कार्ड, बैंक अकाउंट नंबर, निवेश डिटेल्स और उसके प्रूफ/सर्टिफिकेट, फॉर्म 16, फॉर्म 26 AS जैसे जरूरी डॉक्यूमेंट्स रखें.  ITR फाइल करने के आसान तरीके (e-filing portal) स्टेप-1: सबसे पहले (https://eportal.incometax.gov.in/iec/foservices/#/login) URL को ओपन करें.  स्टेप-2: उसके बाद अपना यूजर आईडी भरें और फिर Continue पर क्लिक करें, जिसके बाद अपना पासवर्ड डालें और लॉगिन करें. अगर पासवर्ड याद नहीं है तो Forgot Password के जरिये नया पासवर्ड बना सकते हैं.   स्टेप-3: लॉगिन करने के बाद के एक पेज ओपन होगा, जहां आप e-file (Click on E-file) पर क्लिक करें. उसके बाद File Income Tax Return ऑप्शन को सेलेक्ट करें.  स्टेप-4: जिसके बाद असेसमेंट ईयर (Assessment Year) 2021-22 को सेलेक्ट करें और फिर continue करें. इसके बाद आपको Online और Offline के लिए ऑप्‍शन मिलेगा.  इसमें आप Online का को सेलेक्ट करें और 'पर्सनल' ऑप्‍शन को चुनें. स्टेप-5: फिर आप आईटीआर-1 ( ITR-1) या आईटीआर-4 में से किसी एक ऑप्शन को चुनें और continue करें. अगर आप सैलरीड हैं तो फिर ITR-1  को सेलेक्ट करें. उसके बाद आपके सिस्टम पर फॉर्म डाउनलोड हो जाएगा. फिर 'Filling Type' में जाकर 139(1)- Original Return सेलेक्ट करें. स्टेप-6: इसके बाद आपके सामने सेलेक्ट किया गया फॉर्म खुल जाएगा, जिसमें सभी मांगी गई जानकारियां भरें, और सेव करते रहें. इसमें बैंक खाते की डिटेल सही से भरें.  स्टेप-7: अगर आप ऊपर OFFLINE मोड सेलेक्ट करते हैं तो फिर डाउनलोड फॉर्म में सभी जानकारियां भरने के बाद आपको Attach File का ऑप्शन नजर आएगा, जहां अपने फॉर्म को अटैच करें. स्टेप-8: अब आईटीआर फाइल करने के लिए एक नया पेज ओपन होगा. जहां आप अपने रिटर्न को वेरीफाई करने के लिए E-Verification कर सकते हैं. ऑफलाइन प्रोसेस में फाइल को वैलिडेट करने के बाद Proceed To Verification पर क्लिक करें. वहीं Online प्रोसेस में वेरीफाई करें और रिटर्न की एक हार्ड कॉपी आयकर विभाग को भेजें.  इस तरह से आप सभी तैयारियों के साथ महज 5 मिनट में आपका रिटर्न फाइल कर सकते हैं. आयकर रिटर्न (ITR) दाखिल करने की प्रक्रिया आईटीआर के सत्यापन (Income tax return filing) के साथ समाप्त होती है. इसे जमा करने के 120 दिनों के अंदर ही इसे वेरीफाई करना होता है. ऐसा न करने पर आपका आईटीआर अमान्य माना जाता है.  
भारत के पहले सीडीएस जनरल बिपिन रावत का बुधवार को तमिलनाडु के कुन्नूर में हेलिकॉप्टर हादसे में निधन हो गया. इस हादसे में उनकी पत्नी समेत 12 और लोगों ने अपनी जान गंवा दी. रक्षा मंत्री राजनाथ सिंह ने लोकसभा में हादसे की जानकारी देते हुए सीडीएस और हादसे में मारे गए सभी लोगों को श्रद्धांजलि दी. इसके बाद लोकसभा अध्यक्ष ओम बिरला ने भी हादसे में जान गंवाने वाले सभी लोगों को श्रद्धांजलि दी.  वहीं गुरुवार रात करीब 9 बजे प्रधानमंत्री नरेंद्र मोदी, रक्षा मंत्री राजनाथ सिंह और राष्ट्रीय सुरक्षा सलाहकार अजीत डोभाल समेत तीनों सेनाओं के प्रमुख सीडीएस को श्रद्धांजलि दी. बता दें कि इस हादसे में सीडीएस रावत और उनकी पत्नी समेत 13 लोगों ने अपनी जान गंवा दी. जिसमें अभी तक मिली अन्य लोगों की जानकारी इस प्रकार से है...  1. नायक गुरसेवक सिंह - 9 पैरा (SF)
नायक गुरसेवक सिंह का मार्च 2004 में नामांकन किया गया था. उन्होंने लद्दाख, जम्मू और कश्मीर (पुंछ-राजौरी, दक्षिण और उत्तरी कश्मीर) में अपनी सेवाएं दीं. गुरसेवक सिंह को डिमोलिशन स्पेशलिस्ट और लीडरशिप कोर्स में बेस्ट स्टूडेंट का खिताब हासिल था.
उनकी सबसे बड़ी खासियत निहत्थे युद्ध और क्लोज क्वार्टर बैटल में एक्सपर्ट होना माना जाता था.  2. लांस नायक विवेक कुमार - 1 पैरा (SF)
लांस नायक विवेक कुमार का नामांकन दिसंबर 2012 में हुआ. उन्होंने जम्मू और कश्मीर में अपनी सेवाएं दीं (दक्षिण और उत्तरी कश्मीर-स्पीति के आगे चीन भारतीय सीमा). इसके अलावा विवेक कुमार कॉम्बैट फ्रीफॉल में विशेषज्ञ, संचार विशेषज्ञ और निहत्थे युद्ध में उत्कृष्ट माने जाते थे. 3. लांस नायक जितेंद्र कुमार - 3 पैरा (SF)
नायक जितेंद्र कुमार, मार्च 2011 में नामांकित किये गए. जितेंद्र कुमार ने, भारत-पाक सीमा पर डेजर्ट सेक्टर, पिथौरागढ़ के पास भारत-चीन सीमा और जम्मू-कश्मीर में अपनी सेवाएं दीं. जितेंद्र कुमार को स्निपर एक्सपर्ट और संचार में विशेषज्ञ के तौर पर देखा जाता था. 4. लांस नायक बी साई तेजा - 11 पैरा (SF)
बी साई तेजा को जून 2013 में नामांकित किया गया था. उन्होंने भारत-चीन सीमा पर अरुणाचल में सुपर हाई एल्टीट्यूड और मणिपुर और नागालैंड में काउंटर टेररिस्ट ऑपरेशन में अपनी सेवाएं दीं. उन्हें मिश्रित मार्शल आर्ट, निहत्थे युद्ध, संचार और इलेक्ट्रॉनिक युद्ध के विशेषज्ञ के तौर पर जाना जाता था. 5. हवलदार सतपाल राय - 5/11 जीआर
हवालदार सतपाल राय को मार्च 2002 में नामांकित किया गया था. उन्होंने सियाचिन, नौशेरा, नागालैंड, मणिपुर में अपनी सेवाएं दीं. जजानकारी के मुताबिक उनका पुत्र पिछले एक वर्ष से अपने पिता की ही समान इकाई में कार्यरत है. 6. लेफ्टिनेंट कर्नल हरजिंदर सिंह - 2/11 जीआर
17 अप्रैल 1978 को जन्मे लेफ्टिनेंट कर्नल हरजिंदर सिंह सीडीएस के कर्मचारी अधिकारी थे. कमीशन- सितंबर 2001 ओटीए, चेन्नई से
आईएमए, देहरादून में प्रशिक्षक रहे हरजिंदर सिंह ने जम्मू-कश्मीर में LAC, LC के साथ उत्तर पूर्व में अपनी सेवाएं दीं. उन्होंने सिक्किम स्काउट्स में भी सेवा दी. वहीं वो कोर मुख्यालय में स्टाफ अधिकारी के तौर पर भी कार्यरत रहे. उनकी पत्नी मेजर अग्नेस पी मानेजेस (सेवानिवृत्त) ने 2004 से 2014 तक एईसी में सेवा दी. उन्होंने आईएमए में इंस्ट्रक्टर और हाई एल्टीट्यूड एरिया में भी अपनी सेवाएं दीं. हरजिंदर सिंह की एक बेटी हैं जिनका नाम प्रीत कौर है.  7. ब्रिगेडियर एलएस लिद्दर
26 जून 1969 को जन्मे ब्रिगेडियर एलएस लिद्दर को दिसम्बर 1990 में JAKRIF का कमीशन किया गया. जनवरी 2021 से सीडीएस को डीए और मेजर जनरल रैंक के लिए स्वीकृत (एक डिवीजन को संभालने के कारण था), उत्तरी सीमाओं में कमान्ड ब्रिगेड, एनडीसी पिछले साल, एनडीए में प्रशिक्षक,  कांगो में UN में CO 2 JAKRIF, कजाकिस्तान में डीए और सैन्य संचालन निदेशालय में निदेशक
 कार्यभार भी संभाल चुके थे. उनकी पत्नी का नाम श्रीमती गीतिका लिद्दर है और बेटी का नाम आशना लिद्दर है.    
WhatsApp Cryprtocurrency Feature: क्रिप्टोकरेंसी फ्यूचर है और इसी को मद्देनजर रखते हुए WhatApp ने क्रिप्टोकरेंसी पेमेंट का पायलट शुरू किया है. WhatsApp पर भी क्रिप्टोकरेंसी में ट्रांजैक्शन किया जा सकता है. हालांकि अभी ये टेस्टिंग के तौर पर है और इसे लिमिटेड यूजर्स के लिए रोल आउट किया जा रहा है.  WhatsApp ने क्रिप्टोकरेंसी ट्रांजैक्शन का फीचर चैट में ही दिया है. इसके लिए कंपनी ने Meta (फेसबुक) के Novi प्लैटफॉर्म यूज किय है. फेसबुक ने टेस्टिंग के तौर पर Novi डिजिटल वॉलेट महीने भर पहले पेश किया था.  WhatsApp के सीईओ विल कैथकार्ट  ने WhatsApp के इस नए पायलट फीचर का ऐलान किया है. गौरतलब है कि WhatsApp पर क्रिप्टोकरेंसी सेंड करना नॉर्मल अटैचमेंट सेंड करने जैसा ही होगा.  उदाहरण के तौर पर जैसे WhatsApp पर आप किसी को कोई फाइल या फोटो भेजते हैं ठीक वैसे ही WhatsApp पर क्रिप्टोकरेंसी भेजी जा सकेंगी. इस फीचर को यूज करना भी आसान होगा.  New in the US: use your @Novi digital wallet to send and receive money right within a @WhatsApp chat. People use WA to coordinate sending money to loved ones, and now Novi will help them do that securely, instantly and with no fees. https://t.co/4wG4t8zwKh इस फीचर को पायलट के तौर पर फिलहाल अमेरिका में ही पेश किया गया है. ये एंड्रॉयड और आईफोन दोनों के लिए ही होगा. क्रिप्टोकरेंसी सेंड करने के लिए यूजर्स को चैट में पेपर क्लिप आइकॉन पर टैप करना होगा और Payment सेलेक्ट करना होगा.  WhatsApp में दिए गए इस फीचर से क्रिप्टोकरेंसी भेजने के लिए एक्स्ट्रा चार्ज नहीं देना होगा. Novi अकाउंट में क्रिप्टोकरेंसी रखने पर भी कोई चार्ज नहीं है. क्रिप्टो सेंड या रिसीव करने में भी किसी तरह का कोई एक्स्ट्रा चार्ज नहीं देना होगा.  Novi वॉलेट से बैंक अकाउंट में पैसे ट्रांसफर करने में भी कोई चार्ज नहीं देना होगा. कंपनी के मुताबिक पेमेंट इंस्टैंट होंगे और इसमें ज्यादा समय नहीं लगेगा.   गौरतलब है कि फेसबुक ने कुछ साल पहले से ही क्रिप्टोकरेंसी को लेकर काम करना शुरू किया है. कंपनी ने Calibra का भी ऐलान किया था. आने वाले समय में कंपनी अपने कोर प्लैटफॉर्म जैसे फेसबुक और इंस्टाग्राम में भी ये फीचर दे सकता है. 
 
Asian Champions Trophy: कोविड-19 का मामला पाए जाने के बाद भारतीय महिला हॉकी टीम ने एशियाई चैम्पियंस ट्रॉफी से हटने की घोषणा की है. गत चैम्पियन साउथ कोरिया और चीन के खिलाफ मैच रद्द होने के एक दिन बाद भारत ने यह फैसला किया है. इससे पहले मलेशियाई टीम को भी कोरोना संक्रमण के ही चलते टूर्नामेंट छोड़ना पड़ा था. एशियाई हॉकी महासंघ (AHF) के एक सूत्र ने बताया कि भारत अब टूर्नामेंट में नहीं खेल रहा है. भारतीय टीम पृथकवास में है और पॉजिटिव पाई गई खिलाड़ी के नाम का खुलासा नहीं किया गया है. एएचएफ सूत्र ने पीटीआई से कहा, 'पिछले बार की उपविजेता भारत टूर्नामेंट से बाहर है क्योंकि टीम में कोरोना संक्रमण का एक मामला पाया गया. भारत टूर्नामेंट में आगे नहीं खेलेगा.भारत को बुधवार को कोरिया से और बृहस्पतिवार को चीन से खेलना था.' इससे पहले हॉकी इंडिया ने बुधवार को ट्वीट किया, 'खिलाड़ियों के स्वास्थ्य और सुरक्षा को सर्वोपरि रखते हुए भारतीय महिला हॉकी टीम का चीन के खिलाफ 9 दिसंबर को होने वाला मैच नहीं होगा.' 🚨 UPDATE 🚨
Due to Covid concerns after yesterday's routine testing, we are saddened to announce that our fixture against South Korea will not be taking place today.
Stay tuned for more updates.#IndiaKaGame https://t.co/fsZvDRpx58 टूर्नामेंट पर इस वायरस का प्रभाव सोमवार को ही पड़ गया था, जब मलेशिया के खिलाफ भारत का दूसरा मैच कोरोना मामले के कारण रद्द करना पड़ा था. दरअसल में, मलेशिया की एक खिलाड़ी नुरूल फाएजा शफीक कलीम कोरोना पॉजिटिव पाई गई थीं. गौरतलब है कि महिला एशियाई चैम्पियंस ट्रॉफी पहले 2020 में होनी थी लेकिन कोरोना महामारी के कारण दो बार स्थगित करना पड़ा था. भारत इस टूर्नामेंट में भाग लेने वाली सर्वश्रेष्ठ रैंक की टीम थी, जिसकी विश्व रैंकिंग नौ है. भारतीय टीम ने टूर्नामेंट में अपने अभियान की शानदार शुरुआत करते हुए थाईलैंड को 13-0 से मात दी थी, जिसमें ड्रैग फ्लिकर गुरजीत कौर ने पांच गोल दागे थे.लेकिन अब कोरोना वायरस ने भारतीय टीम के खिताब जीतने की उम्मीदें तोड़ दी हैं. 
 
तमिलनाडु के कुन्नूर में हुए हादसे में जान गंवाने वाले सभी 13 मृतकों के पार्थिव शरीर गुरुवार को विमान के जरिए दिल्ली के पालम एयरपोर्ट पर लाए गए. जिस विमान में देश के पहले CDS जनरल विपिन रावत का पार्थिव शरीर लाया गया, उसी विमान में उनकी पत्नी मधुलिका का शव भी था. एयरपोर्ट पर प्रधानमंत्री नरेंद्र मोदी, रक्षामंत्री राजनाथ सिंह और एनएसए अजीत डोभाल ने पहुंचकर वीर सपूतों को श्रद्धांजलि अपर्ति की. इसके साथ ही केरल से लेकर कश्मीर तक वीर सपूतों को श्रद्धांजलि दी गई. #WATCH| Tamil Nadu: Locals shower flower petals & chant 'Bharat Mata ki Jai' as ambulances carrying mortal remains of CDS Gen Rawat, his wife & other personnel who died in Coonoor military chopper crash, arrive at Sulur airbase from Madras Regimental Centre in Nilgiris district pic.twitter.com/fhVIDaf5FL     पालम एयरपोर्ट पर एक-एक कर पार्थिव शरीर बाहर लाए गए. इस दौरान सबसे पहले जनरल विपिन रावत का शव बाहर लागा गया. इस दौरान तीनों सेनाओं के प्रमुख भी मौजूद थे. शव पहुंचते ही परिजन फफक पड़े. इस दौरान सभी वीर सपूतों के परिजन वहां मौजूद रहे. श्रद्धांजलि अर्पित करने के बाद प्रधानमंत्री नरेंद्र मोदी CDS के परिजनों से भी मिले.  जनरल विपिन रावत समेत हादसे में जान गंवाने वाले सपूतों को केरल से लेकर कश्मीर तक में श्रद्धांजलि दी गई. वहीं कुन्नूर में जब CDS के शव को लाया जा रहा था तो लोगों ने फूल बरसाकर उन्हें अपनी श्रद्धांजलि अर्पित की. इतना ही नहीं कश्मीर के लाल चौक पर भी लोगों ने वीर सपूतों को नम आंखों से याद किया. वहीं सूरत में बच्चों ने भी श्रद्धांजलि दी.     हादसे में इन वीर सपूतों की गई जान
हादसे में CDS जनरल बिपिन रावत और मधुलिका रावत, ब्रिगेडियर एल एस लिद्दर, लेफ्टिनेंट कर्नल हरजिंदर सिंह, विंग कमांडर पीएस चौहान, स्क्वाड्रन लीडर के सिंह, जेडब्ल्यूओ दास, जेडब्ल्यूओ प्रदीप ए, हवलदार सतपाल, नायक गुरसेवक सिंह, नायक जितेंद्र कुमार, लांस नायक विवेक कुमार और लांस नायक साई तेजा ने जान गंवाई थी. शुक्रवार को दी जाएगी अंतिम विदाई
अधिकारियों के मुताबिक अभी जनरल रावत, मधुलिका रावत, ब्रिगेडियर एल एस लिद्दर और विवेक कुमार के पार्थिव शरीरों की पहचान हुई है. तय कार्यक्रम के अनुसार, शुक्रवार सुबह 11 से 12.30 बजे तक आम नागरिक रावत दंपति को श्रद्धांजलि अर्पित कर सकेंगे. इसके बाद दोपहर 12:30 से 01:30 बजे तक सैन्य अधिकारी श्रद्धांजलि देने आएंगे. फिर दोपहर 2 बजे उनके पार्थिव शव को दिल्ली कैंट बराड़ चौक अंतिम संस्कार के लिए ले जाया जाएगा. कल यानी शुक्रवार को CDS को अंतिम विदाई दी जाएगी.
