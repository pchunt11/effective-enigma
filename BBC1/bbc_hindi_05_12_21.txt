भारत में कोरोना वायरस के नए वेरिएंट ओमिक्रॉन संक्रमण के मामलों में रविवार को भारी उछाल दर्ज किया गया है.  समाचार एजेंसी एएनआई के मुताबिक़, रविवार को महाराष्ट्र में 7, राजस्थान में 9 और दिल्ली में 1 शख़्स के ओमिक्रॉन वेरिएंट से संक्रमित होने की पुष्टि हुई है.  इसके साथ ही भारत में ओमिक्रॉन संक्रमण के मामलों की कुल संख्या 21 हो गयी है. विश्व स्वास्थ्य संगठन लगातार इस वेरिएंट को चिंता का विषय बताया है.  बीते शुक्रवार विश्व स्वास्थ्य संगठन ने कहा है संक्रमण की संख्या के लिहाज़ से कि यह वेरिएंट डेल्टा वेरिएंट को पीछे छोड़ सकता है. विश्व स्वास्थ्य संगठन की वैज्ञानिक सौम्या स्वामीनाथन ने समाचार एजेंसी रॉयटर्स को बताया है कि यह वेरिएंट डेल्टा को पीछे छोड़ सकता है क्योंकि यह पिछले वेरिएंट्स की तुलना में ज़्यादा संक्रामक है. कोरोना के इस नए वेरिएंट को रोकने की कोशिश में केंद्र और राज्य सरकारों ने हवाई अड्डों से लेकर अन्य परिवहन केंद्रों पर सर्विलांस, टेस्टिंग, और स्क्रीनिंग से जुड़े प्रयासों को तेज़ कर दिया है. महाराष्ट्र में सामने आए आठ मामले महाराष्ट्र में पुणे के स्वास्थ्य अधिकारियों ने रविवार को कहा है कि जिले में ओमिक्रॉन संक्रमण के सात मामले दर्ज किए गए हैं. अधिकारियों के अनुसार संक्रमित लोगों में नाइजीरिया से भारत लौटी एक महिला शामिल हैं जो अपनी दो बेटियों के साथ पिंपरी चिंचवाड़ में अपने भाई से मिलने आई हैं. उनके भाई और उनकी दो बेटियां भी ओमिक्रॉन संक्रमित हैं. अधिकारियों का कहना है कि इसके अलावा एक और मामला फिनलैंड से पुणे आए एक व्यक्ति का है जो बीते महीने के आख़िरी सप्ताह में भारत पहुंचे थे. इससे पहले ठाणे के 33 साल के एक शख़्स भी कोरोना वायरस के ओमिक्रॉन वेरिएंट से संक्रमित पाए गए थे. इनका इलाज कल्याण के कोविड केयर सेंटर में चल रहा है.  डोंबिवली के रहने वाले ये व्यक्ति नवंबर 23 तारीख को दक्षिण अफ्रीका से दिल्ली आए थे और फिर उन्होंने वहां से मुंबई के लिए फ़्लाइट ली थी. राजस्थान स्वास्थ्य विभाग ने बताया है कि राजस्थान में अब तक ओमिक्रॉन वेरिएंट के कुल 9 मामले दर्ज किए गए हैं.  स्वास्थ्य विभाग ने बताया है कि दक्षिण अफ़्रीका से लौटे एक परिवार और उनके संपर्क में आने वाले कुल लोगों समेत कुल 34 सैंपल जीनोम सीक्वेंसिंग के लिए भेजे गए थे.  इनमें से 9 लोग ओमिक्रॉन से संक्रमित पाए गए हैं. शेष 25 लोग कोरोना से संक्रमित नहीं हैं.  स्वास्थ्य सचिव वैभव गलरिया ने कहा है कि "स्वास्थ्य विभाग ने दक्षिण अफ़्रीका से लौटे परिवार को राजस्थान यूनिवर्सिटी ऑफ़ हेल्थ साइंसेज़ में भर्ती करा दिया है. उनके संपर्क में आए पांच अन्य लोग भी संक्रमित पाए गए हैं. उन्हें भी भर्ती कराया जा रहा है." इसके साथ ही गलरिया ने राजस्थान की जनता से कोविड-19 के तरह सभी सरकारी नियमों का पालन करने की अपील की है.  इसी बीत तेलंगाना के स्वास्थ्य निदेशक डॉ श्रीनिवास राव ने सूचना दी है कि 1 दिसंबर से अब तक हैदराबाद में कुल 970 लोग विदेशों से आए हैं.  उन्होंने बताया है कि "स्क्रीनिंग में 13 लोग कोरोना संक्रमित पाए गए है जिसके बाद उन्हें कोरोना केयर फैसिलिटी में भर्ती कराया गया है. संक्रमण ओमिक्रॉन के कारण है या नहीं ये जानने के लिए उनके सैंपल को जीनोम सीक्वेंसिंग के लिए भेज दिया गया है." भारत के साथ-साथ दुनिया के तमाम देशों में ओमिक्रॉन संक्रमण के मामलों में तेज उछाल देखा जा रहा है. इनमें ब्रिटेन जैसे यूरोपीय देशों से लेकर डेल्टा वेरिएंट की मार झेल चुके अमेरिका आदि शामिल हैं. समाचार एजेंसी रॉयटर्स के अनुसार, अमेरिका के 15 राज्यों में कोरोना वायरस के ओमिक्रॉन वेरिएंट के मामले पाए गए हैं.  हालांकि, सेंटर ऑफ़ डिज़ीज़ कंट्रोल एंड प्रीवेन्शन (सीडीसी) के अनुसार यहां अब भी वायरस के डेल्टा वेरिएंट के संक्रमण के मामले अधिक हैं. सीडीसी की निदेशक रोचेला वालेनस्की ने एबीसी न्यूज़ के दिए एक इंटरव्यू में कहा है, "अभी कुछ ही मामले सामने आए हैं और हम उन पर नज़र बनाए हुए हैं. लेकिन रोज़ाना और संभावित मामले सामने आ रहे हैं और आने वाले दिनों में आंकड़े बढ़ सकते हैं." अब तक अमेरिका के जिन पंद्रह राज्यों में कोरोना वायरस के ओमिक्रॉन वेरिएंट के मामले दर्ज किए गए हैं वो हैं- कोलोराडो, कनेक्टिकट, हवाई, मैरीलैंड, मैसेचुसेट्स, मिनेसोटा, मिसोरी, नेब्रास्का, न्यू जर्सी, न्यू यॉर्क, पेनसिल्वेनिया, यूटा, वॉशिंगटन और विस्कॉन्सिन. जॉर्जिया में भी एक महिला के ओमिक्रॉन से संक्रमित होने की पुष्टि हुई है. ब्रितानी सरकार ने ओमिक्रॉन वेरिएंट के कारण यात्रा प्रतिबंधों में बदलाव किया है और कहा है कि विदेशों से आ रहे यात्रियों को अब आने से पहले कोविड नेगेटिव सर्टिफिकेट दिखाना होगा. बदले यात्रा प्रतिबंध मंगलवार सवेरे स्थानीय समयानुसार 4 बजे से लागू हो जाएंगे. ये प्रतिबंध 12 साल से अधिक की उम्र के सभी यात्रियों पर लागू होंगे. शनिवार को स्वास्थ्य मंत्रालय ने कहा था कि ब्रिटेन आने वालों को यात्रा शुरू होने से 48 घंटे पहले लेटरल फ्लो टेस्ट या पीसीआर टेस्ट की नेगेटिव रिपोर्ट दिखानी होगी. अब तक लागू किए प्रतिबंधों के अनुसार यात्रियों के लिए ब्रिटेन पहुंचने के 48 घंटों के भीतर पीसीआर टेस्ट कराना बाध्यकारी था. देश के क़ानून मंत्री डोमिनिक राब ने कहा, "हम जानते हैं कि ये फ़ैसला ट्रैवल इंडस्ट्री के लिए भारी पड़ सकता है लेकिन कोरोना का नया वेरिएंट बड़ी मुश्किल न बने इसके लिए हमें इसे रोकना होगा." इससे पहले ब्रिटेन ने दक्षिण अफ्रीका से आने वाले उड़ानों पर प्रतिबंध लगा दिया था और 10 अफ्रीकी देशों को रेड लिस्ट में डाल दिया था. सोमवार से इस लिस्ट में नााइजीरिया का नाम भी शामिल कर लिया जाएगा. विज्ञान मामलों में सरकार के सलाहकार और संक्रामर रोग विशेषज्ञ प्रोफ़ेसर मार्क वूलहाउस ने चेतावनी दी है कि यात्रा परह प्रतिबंध लगाकर नए वेरिएंट को फैलने से रोका नहीं जा सकेगा.  उन्होंने बीबीसी से कहा, "नए प्रतिबंध कुछ ऐसे हैं जेसै घोड़े को अस्तबल में बांधने के बाद अस्तबल के दरवाज़े बंद किए जाएं. मुझे लगता है कि अगर ओमिक्रॉन की लहर आनी है तो उसे रोकने में अब देर हो गई है." स्टैटिस्टिशियन और कैम्ब्रिज यूनिवर्सिटी में प्रोफ़ेसर डेविड स्पीजेलहॉल्टर कहते हैं, "यात्रा पर प्रतिबंध से वायरस के फैलने की गति धीमी तो होगी लेकिन इसे ओमिक्रॉन के आने को रोका नहीं जा सकेगा." ब्रिटेन में अब तक ओमिक्रॉन संक्रमण के 246 मामले दर्ज किए गए हैं. यहां सरकार ने एक बार फिर सार्वजनिक जगहों पर मास्क लगाने को बाध्यकारी कर दिया है और सभी वयस्कों को कोरोना वैक्सीन का बूस्टर डोज़ देने का बात की है. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
दिल्ली में कोरोना वायरस के नए वेरिएंट ओमिक्रॉन का पहला मामला सामने आया है.  दिल्ली के स्वास्थ्य मंत्री सत्येंद्र जैन के मुताबिक़ तंज़ानिया से दिल्ली लौटे 37 वर्षीय शख़्स में ये संक्रमण पाया गया है. इस व्यक्ति का इलाज एलएनजेपी अस्पताल में किया जा रहा है. भारत में यह ओमिक्रॉन वेरिएंट का पाँचवाँ मामला है. इससे पहले बेंगलुरु में दो, मुंबई में एक और गुजरात में ओमिक्रॉन वेरिएंट का एक मामला सामने आ चुका है. स्वास्थ्य मंत्री ने बताया कि 'अभी तक 17 लोग कोविड टेस्ट में पॉज़िटिव पाए गए हैं और उन्हें अस्पताल में भर्ती किया गया है.' बीते सप्ताह दिल्ली के मुख्यमंत्री अरविंद केजरीवाल ने ओमिक्रॉन पर चिंता ज़ाहिर करते हुए प्रधानमंत्री नरेंद्र मोदी से अपील की थी कि वो इस नए वेरिएंट से प्रभावित देशों पर यात्रा प्रतिबंध लगाएं. उन्होंने ट्वीट करते हुए कहा था, "कई देशों ने ओमिक्रॉन प्रभावित देशों से आने वाली उड़ानें बंद कर दी हैं. हम देरी क्यों कर रहे हैं? पहली वेव में भी हमने विदेशी उड़ानें रोकने में देरी कर दी थी. अधिकतर विदेशी उड़ानें दिल्ली में आती हैं, दिल्ली सबसे ज़्यादा प्रभावित होती है. पीएम साहिब कृपया उड़ानें तुरंत बंद करें." उन्होंने ये ट्वीट चंडीगढ़ में दक्षिण अफ़्रीका से लौटे शख़्स के कोरोना पॉज़िटिव पाए जाने की खबर पर प्रतिक्रिया देते हुए किया है. अब तक दुनिया के 23 देशों में ओमिक्रॉन के मामले सामने आ चुके हैं. नए वेरिएंट के कारण ब्रिटेन, यूरोपीय यूनियन, अमेरिका और कनाडा जैसे देशों ने दक्षिण अफ़्रीका सहित कुछ अफ़्रीकी देशों से आने वाली उड़ानों पर प्रतिबंध लगा दिया है. 26 नवंबर को विश्व स्वास्थ्य संगठन ने इसे 'ओमिक्रॉन' नाम दिया और इस नए स्ट्रेन को 'चिंता का विषय' बताया. साथ ही चेतावनी दी है कि ओमिक्रॉन के कारण दुनिया भर में संक्रमण बढ़ने का काफ़ी ज़्यादा ख़तरा पैदा हो गया है और दुनिया के कुछ क्षेत्रों पर इसके गंभीर परिणाम हो सकते हैं. ब्रिटेन के एक शीर्ष स्वास्थ्य अधिकारी ने चेतावनी देते हुए कहा है कि इस नए वेरिएंट के ख़िलाफ़ वैक्सीन के प्रभावी होने की संभावना क़रीब-क़रीब कम है. विश्व स्वास्थ्य संगठन ने कहा था कि ओमिक्रॉन के साथ अच्छी बात यह है कि इसका पता कुछ आरटी-पीसीआर टेस्ट से चल सकता है. इससे इसका पता लगाने में और फैलने से रोकने में मदद मिल सकती है. कई दूसरे वेरिएंट का पता लगाने के लिए जीनोम सिक्वेंस का सहारा लेना पड़ता है. लेकिन कुछ वैज्ञानिकों का कहना है कि यह इतना सीधा मामला नहीं है. ज़्यादातर आरटी-पीसीआर टेस्ट ओमिक्रॉन और दूसरे वेरिएंट में फ़र्क़ करने में सक्षम नहीं हैं. वैज्ञानिकों का कहना है कि आरटी-पीसीआर टेस्ट से सिर्फ़ ये पता चलता है कि कोई व्यक्ति कोरोना संक्रमित है या नहीं, न कि वेरिएंट के बारे में पता चलता है. ऐसे में जीनोम सिक्वेंसिंग स्टडी ज़रूरी हो जाती है. लेकिन सभी संक्रमित सैंपल को जीनोम सिक्वेंसिंग के लिए नहीं भेजा जा सकता है. यह प्रक्रिया धीमी, जटिल और महंगी होती है. आरटी-पीसीआर टेस्ट से शरीर में वायरस की मौजूदगी का पता चलता है. टेस्टिंग का विज्ञान समझने वालों की राय इस सवाल पर बँटी हुई है. सार्वजनिक और निजी लैब में किए जाने वाले ज़्यादातर टेस्ट में सार्स सीओवी-2 संक्रमण का पता लगाया जा सकता है. लेकिन ये पता नहीं लगाया जा सकता है कि संक्रमित व्यक्ति वायरस के किस वेरिएंट से संक्रमित है. क्योंकि ये टेस्ट वायरस के उस हिस्से को तलाशते हैं, जिनमें ज़्यादा बदलाव नहीं होता है. वेरिएंट को म्युटेशन में अंतर के आधार पर तय किया जाता है. ओमिक्रॉन के मामले में, ये अंतर स्पाइक प्रोटीन के म्युटेशन से जुड़ा है, जो कि वायरस का एक ऐसा हिस्सा होता है जो कि बार-बार बदलता है ताकि वह ख़ुद को दवाइयों और रोग-प्रतिरोध कोशिकाओं से बचा सके. इसी वजह से इसकी जाँच करना मुश्किल है. ऐसे में ज़्यादातर टेस्ट ये बताएंगे कि फलां व्यक्ति को कोरोना संक्रमण हुआ है लेकिन वह ये नहीं बताएंगे कि व्यक्ति ओमिक्रॉन वेरिएंट से संक्रमित है. इसके लिए डॉक्टर को आपके सैंपल को एक लैब में भेजना होगा जो कि जेनेटिक सीक्वेंसिंग की मदद से ओमिक्रॉन जैसे जेनेटिक सिग्नेचर की तलाश कर सकते हैं. ओमिक्रॉन के स्पाइक प्रोटीन में हुए 32 म्यूटेशन बहुत अहम बताए जा रहे हैं क्योंकि इनका संबंध शरीर की कोशिकाओं को संक्रमित करने और प्रतिरक्षा तंत्र से बचने में होता है. इस तरह के म्यूटेशन कोरोना वायरस के अब तक आ चुके वेरिएंट्स में भी पाए गए हैं. इन वेरिएंट को 'वेरिएंट ऑफ़ कंर्सन' और 'वेरिएंट ऑफ़ इंटरस्ट' की श्रेणी में रखा गया था. जैसे एन501वाई म्यूटेशन जो एल्फ़ा, बीटा और गामा वेरिएंट में हुआ है. टी951, टी478के और जी142डी म्यूटेशंस डेल्टा वेरिएंट में हुए हैं. इन म्यूटेशंस के शरीर में मौजूद एसीई2 सेल रिसेप्टर (एस477एन, क्यू498आर) के संपर्क में आने की भूमिका का पता चला है, ये कुछ एंटीबॉडीज़ (जी339डी, एस371एल, एस373पी, एस375एफ़) के क्षेत्रों में पाए गए हैं. हालांकि, इन म्यूटेशन के एक साथ पाए जाने पर इनका क्या प्रभाव होगा ये अभी पता लगाया जाना बाकी है. दो म्यूटेशन का एक साथ प्रभाव हमेशा जुड़कर आए ये ज़रूरी नहीं है. इनका प्रभाव ज़्यादा भी हो सकता है और घट भी सकता है यानी ये वायरस को और ख़तरनाक या कमज़ोर दोनों बना सकते हैं. विश्व स्वास्थ्य संगठन ने इसे वेरिएंट ऑफ़ कंसर्न इसलिए कहा है क्योंकि इसमें संक्रमण का ख़तरा ज़्यादा हो सकता है. हालांकि, अभी इस बात की पुष्टि के लिए कोई ठोस जानकारी उपलब्ध नहीं है. हाल ही में दिल्ली के एम्स अस्पताल के निदेशक डॉक्टर रणदीप गुलेरिया ने समाचार एजेंसी पीटीआई से कहा था है कि अभी ओमिक्रॉन नाम के नए वेरिएंट को लेकर जो भी जानकारियाँ उपलब्ध हैं, उनसे कई तरह की संभावनाओं का संकेत मिलता है, लेकिन किसी ठोस नतीजे पर पहुँचने के लिए उन्हें वैज्ञानिक आधार पर जाँचने की आवश्यकता है. वायरस का ये नया वेरिएंट इस महीने सबसे पहले दक्षिण अफ़्रीका में पाया गया था जिसके बाद विश्व स्वास्थ्य संगठन को इसकी जानकारी दी गई. संगठन ने 24 नवंबर को इस नए वेरिएंट की पुष्टि की और बयान जारी किया. कोरोना के इस नए वेरिएंट को सबसे पहले दक्षिण अफ़्रीका की डॉक्टर एंजेलिक़ कोएत्ज़ी ने पकड़ा. उन्होंने बीबीसी को बताया कि अभी तक तक वहाँ जिन लोगों में ये वेरिएंट मिला है उनमें कोविड के "बहुत मामूली लक्षण" नज़र आए हैं. उन्होंने कहा, "ज़्यादातर मरीज़ बदन में दर्द और बहुत ज़्यादा थकावट की शिकायत कर रहे हैं. और मैं ये बात युवाओं के बारे में कर रही हूँ. मैं उन लोगों की बात नहीं कर रही जो अस्पताल जाकर भर्ती हो गए." हालाँकि, डॉक्टर कोएत्ज़ी ने साथ ही कहा कि ऐसे लोग जिन्हें ख़तरा ज़्यादा होता है, उनपर इस वेरिएंट के असर की गंभीरता का अनुमान लगाने में अभी समय लगेगा. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
कोरोना वायरस का नया वेरिएंट ओमिक्रॉन सामने आने के बाद से पूरी दुनिया में हलचल मची हुई है. देश कोरोना से बचाव संबंधी नियमों में सख्ती कर रहे हैं और यात्रा प्रतिबंध लगाए जा रहे हैं. ओमिक्रॉन की सबसे पहले पहचान दक्षिण अफ़्रीका में हुई थी. इस वायरस में अब तक के सबसे ज़्यादा 55 म्यूटेशन बताए जा रहे हैं और उसमें 32 म्यूटेशन इसके स्पाइक प्रोटीन में हुए हैं.  दक्षिण अफ़्रीका में इस वेरिएंट के मामले तेज़ी से बढ़े और इसी के चलते दुनियाभर के देशों की चिंताएं बढ़ी हुई हैं. विश्व स्वास्थ्य संगठन ने इस वेरिएंट को "चिंता का विषय" बताते हुए इसका नाम ओमिक्रॉन रखा था. ओमिक्रॉन के स्पाइक प्रोटीन में हुए 32 म्यूटेशन बहुत अहम बताए जा रहे हैं क्योंकि इनका संबंध शरीर की कोशिकाओं को संक्रमित करने और प्रतिरक्षा तंत्र से बचने में होता है. इस तरह के म्यूटेशन कोरोना वायरस के अब तक आ चुके वेरिएंट्स में भी पाए गए हैं. इन वेरिएंट को 'वेरिएंट ऑफ़ कंर्सन' और 'वेरिएंट ऑफ़ इंटरस्ट' की श्रेणी में रखा गया था. जैसे एन501वाई म्यूटेशन जो एल्फ़ा, बीटा और गामा वेरिएंट में हुआ है. टी951, टी478के और जी142डी म्यूटेशंस जो डेल्टा वेरिएंट में हुए हैं. इन म्यूटेशंस के शरीर में मौजूद एसीई2 सेल रिसेप्टर (एस477एन, क्यू498आर) के संपर्क में आने में भूमिका का पता चला है या ये कुछ एंटीबॉडीज़ (जी339डी, एस371एल, एस373पी, एस375एफ़) के क्षेत्रों में पाए गए हैं. हालांकि, इन म्यूटेशन के एक साथ पाए जाने पर इनका क्या प्रभाव होगा ये अभी पता लगाया जाना बाकी है. दो म्यूटेशन का एक साथ प्रभाव हमेशा जुड़कर आए ये ज़रूरी नहीं है. इनका प्रभाव ज़्यादा भी हो सकता है और घट भी सकता है यानी ये वायरस को और ख़तरनाक या कमज़ोर दोनों बना सकते हैं. इस वेरिएंट के ज़्यादा संक्रामक होने या प्रतिरक्षा तंत्र से बच निकलने की अधिक क्षमता होने को लेकर जब तक शोध के परिणाम नहीं आ जाते और हमारे पास जीनोम (जीनों का समूह) निरीक्षण के आंकड़े नहीं होते तब तक अत्यधिक सतर्क होना या सतर्कता कम करना भी ठीक नहीं है. विश्व स्वास्थ्य संगठन ने इसे वेरिएंट ऑफ़ कंसर्न इसलिए कहा है क्योंकि इसमें संक्रमण का ख़तरा ज़्यादा हो सकता है. हालांकि, अभी इस बात की पुष्टि के लिए कोई ठोस जानकारी उपलब्ध नहीं है. दक्षिण अफ़्रीका में कोरोना के इस वेरिएंट के मामले तेज़ी से बढ़ने के चलते चिंता जताई गई है.  ये हैरानी की बात नहीं है कि दक्षिण अफ़्रीका में इस वेरिएंट का पता चला है क्योंकि ये सार्स-कोविड-2 के लिए सबसे अच्छी जीनोमिक निगरानी प्रणाली वाले देशों में से एक है और यहां वैक्सीनेशन अन्य अफ़्रीकी देशों की तरह ही तेज़ी से नहीं बढ़ पाया है. दक्षिण अफ़्रीका में ये वेरिएंट गौतेंग प्रांत में पाया गया था. इसका पता ऐसे समय पर चला है जब इस इलाक़े में एक लाख में से 10 मामले सामने आ रहे थे. ऐसी स्थितियों में कोई वेरिएंट तेज़ी से संक्रमण फैलाता है और मामले बढ़ जाते हैं. उसकी संक्रामकता ज़्यादा लगती है लेकिन ये भी है कि उस समय कोई और वेरिएंट मौजूदा नहीं होता जिससे उसे प्रतिस्पर्धा करनी पड़े. लेकिन, इसके साथ ही एक सवाल ये भी है कि इतने म्यूटेशन वाला वेरिएंट कैसे पनपता है. इसका कोई पुख्ता जवाब नहीं है. अंदाज़ा ये है कि ये वेरिएंट ऐसे मरीज़ में विकसित हुआ होगा जिसकी प्रतिरोधक क्षमता कमज़ोर हो और वो लंबे समय तक संक्रमित रहा हो. इसके बाद ये दूसरे लोगों में फैल गया जिसकी अभी जानकारी नहीं मिली है. हम क्या कर सकते हैं?  ओमिक्रॉन से बचाव को लेकर भी हमारे पास वही तरीक़े हैं जो दूसरे वेरिएंट्स के लिए हैं यानी वैक्सीन, मास्क, दूरी बनाए रखना और बंद कमरों में वेंटिलेशन. इससे आप वायरस के कम से कम संपर्क में आएंगे और उसका फैलाव कम हो जाएगा. वहीं, ज़्यादा से ज़्यादा लोगों को वैक्सीनेट करने से वायरस के लिए नए म्यूटेशन के मौक़े भी सीमित हो जाएंगे. हालांकि, हमे लगा था कि डेल्टा वेरिएंट के बाद 'वेरिएंट ऑफ़ कंसर्न' वाले नए वेरिएंट का आना मुश्किल होगा लेकिन ओमिक्रॉन ने हमें हैरान कर दिया. भले ही ये ओमिक्रॉन 'वेरिएंट ऑफ़ कंसर्न' बनने लायक गंभीर हो या नहीं लेकिन ये साफ़ है कि कोविड-19 वायरस का विकास हमें आगे भी हैरान कर सकता है. हम जितनी ज़ल्दी इन आशंकाओं को कम कर दें उतना सभी के लिए अच्छा होगा. फर्नांडो गोंज़ालेज़ कैंडेलास जेनेटिक्स के प्रोफ़ेसर हैं. यूनिवर्सिटी ऑफ़ वेलेंसिया- FISABIO "संक्रमण और सार्वजनिक स्वास्थ्य" संयुक्त शोध इकाई के प्रमुख हैं. उनका मूल लेख द कन्वर्सेशन में प्रकाशित हुआ था. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
भारत और रूस पारंपरिक रूप से सहयोगी रहे हैं और अब माना जा रहा है कि रूसी राष्ट्रपति पुतिन की भारत यात्रा से दोनों देशों के रिश्ते और मज़बूत हो सकते हैं.  हालिया दिनों में अफ़ग़ानिस्तान के हालात को लेकर भारत और रूस के रिश्तों में दरार पड़ती दिखी थी.  रूस अमेरिका के साथ भारत के नज़दीकी संबंधों को लेकर भी असहज है. इसके साथ ही रूस भारत-चीन सीमा पर तनाव से भी चिंतित है क्योंकि चीन रूस का रणनीतिक साझेदार है.  वहीं, लंबे वक्त से भारत अपनी सैन्य ज़रूरतों के लिए रूस पर निर्भर रहा है.  पुतिन 6 दिसंबर को भारत दौरे पर पहुंच रहे हैं. कोविड महामारी की शुरुआत के बाद से राष्ट्रपति पुतिन की ये दूसरी विदेशी यात्रा है. उम्मीद जताई जा रही है कि इससे दोनों देशों के बीच रिश्तों में मजबूती आएगी. इस दौरे में दोनों देशों के बीच कई रक्षा समझौते भी होने वाले हैं. इससे ना सिर्फ़ भारत की सुरक्षा क्षमताएं बढ़ेंगी बल्कि दोनों देशों के रिश्तों में भी गर्मजोशी आएगी. बीते साल भारत और रूस के बीच होने वाली सालाना वार्ता को कोविड-19 महामारी की वजह से टाल दिया गया था. ऐसे में पुतिन के भारत आने के फ़ैसले को दोनों देशों के बीच रिश्ते मज़बूत होने के रूप में देखा जा रहा है, लेकिन बात इससे कहीं ज़्यादा है. विश्लेषक नंदन उन्नीकृष्णनन ने टाइम्स ऑफ़ इंडिया में प्रकाशित एक लेख में कहा, "ये इस साल रूस के बाहर पुतिन की दूसरी यात्रा है. अपनी पहली यात्रा पर जून में वो अमेरिकी राष्ट्रपति जो बाइडन से मिलने जेनेवा गए थे. महामारी की वजह से पुतिन जी-20 सम्मेलन में नहीं गए और न ही ग्लासगो में हुए जलवायु सम्मेलन में ही शामिल हुए. उन्होंने चीन का अपना दौरा भी इस कारण टाल दिया.  इससे ज़ाहिर है कि पुतिन ये दिखा रहे हैं कि उनकी यात्रा सिर्फ़ भारत के साथ ख़ास रणनीतिक रिश्ते को मज़बूत करने के लिए नहीं है बल्कि दोनों देशों के बीच रिश्ते और भी गहरे हो रहे हैं. अमेरिका के साथ भारत की नज़दीकियां बढ़ रही है, और रूस इससे खुश नहीं है, ऐसे में पुतिन का भारत आना महत्वपूर्ण माना जा रहा है." रूसी सरकार द्वारा 1 दिसंबर को दिए एक बयान में पुतिन के हवाले से लिखा गया था, "बहुध्रुवीय दुनिया में भारत एक सशक्त केंद्र हैं जिसकी विदेश नीति, दर्शन और सिद्धांत रूस के साथ मेल खाते हैं." भारत और रूस के बीच एक नई पहल के तहत 2+2 वार्ता भी हो रही है जिसमें राष्ट्रपति पुतिन के अलावा रूस के विदेश मंत्री सर्गेई लावरोफ़ और रक्षा मंत्री सर्गेई शोउगू भी भारत आ रहे हैं.  वह भारत के रक्षा मंत्री राजनाथ सिंह और विदेश मंत्री एस जयशंकर से मुलाक़ात करेंगे. भारत ने अभी तक इस फ़ार्मेट में अमेरिका समेत कुछ चुनिंदा देशों के साथ ही वार्ता की है. भारतीय मीडिया में आ रही रिपोर्टों के मुताबिक़ दोनों देश उत्तर प्रदेश के अमेठी में साझा उपक्रम के तहत साढ़े सात लाख एके-203 असॉल्ट राइफ़ल के उत्पादन के लिए समझौता कर सकते हैं. भारत ने साल 2018 में रूस से 5.43 अरब डॉलर में एस-400 मिसाइल डिफेंस सिस्टम ख़रीदने का सौदा भी किया था. इसकी डिलीवरी को लेकर भी दोनों देशों में बातचीत होनी है. इंडियन इंस्टीट्यूट ऑफ़ पीस एंड कंफ्लिक्ट स्टडीज़ की विश्लेषक तारा कार्था कहती हैं, "इस सिस्टम की क्षमता 400 किलोमीटर तक है. इसका मतलब ये है कि ये पाकिस्तान में कहीं भी उड़ान भर रहे विमान को पकड़ सकता है. इसके साथ ही ये चीन से साथ सटी देश की सीमा की भी निगरानी कर सकता है. इसका मतलब ये है कि चीन जो अपनी तरफ़ हवाई अड्डे बना रहा है और मिसाइलें तैनात कर रहा है ये सिस्टम उनसे भी सुरक्षा दे पाएगा." चीन के पास पहले से ही एस-400 मिसाइल रक्षा प्रणाली है. रूस ने चीन को पहले सिस्टम साल 2018 में भेजे थे. भारतीय मीडिया की रिपोर्टों के मुताबिक चीन ने ये सिस्टम शिनजियांग और तिब्बत में तैनात किए हैं.  ज़ी-न्यूज़ जैसे भारत के टीवी चैनल ने अपनी रिपोर्ट में कहा है कि चीन भारत को एस-400 रक्षा प्रणाली मिलने से नाराज़ है क्योंकि उसका मानना है कि भारत इसे चीन की सीमा पर तैनात करने जा रहा है. भारत ऊर्जा क्षेत्र में भी रूस के साथ सहयोग बनाने को लेकर उत्सुक है. 2 दिसंबर को प्रकाशित एक लेख में इकोनॉमिक टाइम्स ने कहा था, "रूस के ऊर्जा समृद्ध पूर्वी इलाक़ों के लिए भारत की महत्वाकांक्षी परियोजना है. प्रधानमंत्री नरेंद्र मोदी ने 2019 में व्लादिवोस्तोक में भारत की एक्ट फार ई्स्ट नीति की घोषणा करते हुए इस क्षेत्र में कई परियोजनाओं के लिए एक अरब डॉलर की लाइन ऑफ़ क्रेडिट (एलओसी) की घोषणा भी की थी. 6 दिसंबर की वार्ता इस क्षेत्र में भारत की भागीदारी को और मज़बूत करेगी." मोदी और पुतिन की वार्ता में अफ़ग़ानिस्तान को लेकर भी चर्चा हो सकती है. लेकिन इस मोर्चे पर भारत और रूस के बीच सबकुछ ठीक नहीं है. रूस ने जब मार्च में अफ़ग़ानिस्तान को लेकर वार्ता की (एक्सटेन्डेड ट्रोइका) तो उसने इसके लिए चीन और पाकिस्तान को तो बुलाया लेकिन भारत को न्योता नहीं दिया. विश्लेषक मानते हैं कि ऐसा इसलिए है क्योंकि रूस और भारत का तालिबान को लेकर नज़रिया एक जैसा नहीं है. रूस तालिबान के साथ बेहतर रिश्ते चाहता है जबकि भारत तालिबान पर पाकिस्तान के प्रभाव को लेकर चिंतित है. गेटवे हाउस थिंक टैंक के विश्लेषक समीर पाटिल कहते हैं, "रूस के नेतृत्व में मार्च में हुई एक्सटेंडेड ट्रोइका में भारत की ग़ैरमौजूदगी (अगस्त में इसकी एक और बैठक हुई) तालिबान के साथ संपर्क ना करने की जायज़ क़ीमत है जो भारत ने चुकाई है. हालांकि भारत ने पिछले कुछ महीनों में तालिबान के साथ वार्ता की कोशिशें की हैं लेकिन भारत को तालिबान के साथ सक्रिय होने में अभी और वक्त लगेगा." रशियन एकेडमी ऑफ़ साइंस के इंस्टीट्यूट ऑफ़ ओरिएंटल स्टडीज़ से जुड़े एलेक्सी ज़ख़ारोफ़ कहते हैं, "रूस अफ़ग़ानिस्तान के मुद्दे पर भारत को बाइपास करके पाकिस्तान का सहयोग कर रहा है." एलेक्सी इसे रूस के पाकिस्तान के साथ बेहतर होते संबंधों के रूप में देख रहे हैं. वो कहते हैं, "रूस और पाकिस्तान के रिश्ते ऐसे समय में ही बेहतर होने शुरू हुए जब भारत और अमेरिका के रिश्तों में गर्मजोशी आई." वहीं, नवंबर में रूस ने भारत में अफ़ग़ानिस्तान को लेकर हुई बैठक में हिस्सा लिया. इस पर टिप्पणी करते हुए रूसी अख़बार नेज़ावीसीमाया गज़ट ने कहा, "रूस ने स्पष्ट रूप से भारत की पहल का समर्थन किया है."  अमेरिका की तरफ़ से प्रतिबंधों की धमकी के बावजूद भारत रूस के साथ एस-400 सौदे पर आगे बढ़ रहा है, इससे ज़ाहिर तौर पर अमेरिका असहज होगा. हालांकि कुछ विश्लेषकों को लगता है कि इन सबके बावजूद पुतिन की यात्रा के नतीजे भारत के लिए सकारात्मक होंगे. पूर्व मेजर जनरल और विश्लेषक हर्ष कक्कड़ कहते हैं, "अब भले ही ये स्थापित तथ्य हो कि भारत अमेरिकी कैंप का हिस्सा है और अमेरिका रूस का विरोधी है, बावजूद इसके भारत के रूस के साथ रिश्ते आगे बढ़ रहे हैं. भारत की रणनीति में बदलाव और अमेरिका के क़रीब जाने की वजह से जो मामूली मतभेद हुए थे वो सब अब ख़त्म हो जाएंगे." इसके साथ ही, बदल रहे भू-राजनैतिक समीकरणों की वजह से रूस भी इस समय मुश्किल परिस्थितियों में है.  थिंक टैंक रशियन इंटरनेशनल अफ़ेयर्स काउंसिल के प्रमुख आंद्रेई कोर्तुनोफ़ कहते हैं, "रूस को भारत और अमेरिका के बीच अलग-अलग क्षेत्रों में बढ़ रहे सहयोग से असहज नहीं होना चाहिए." कोर्तुनोफ़ कहते हैं, "इससे अभी तक सीधे तौर पर रूस के लिए कोई ख़तरा नहीं है, बल्कि ये चीन के लिए ज़्यादा बड़ी चुनौती है." (इस रिपोर्ट के लिए बीबीसी मॉनिटरिंग और बीबीसी रूसी सेवा ने सहयोग किया.) (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
नगालैंड में शनिवार रात सुरक्षाबलों की कार्रवाई में कई आम लोगों के मारे जाने की ख़बर के बाद कांग्रेस नेता राहुल गांधी ने इस मामले में सरकार से जवाब मांगा है. उन्होंने कहा है कि सरकार को सही मायनों में इसका जवाब देना चाहिए कि जब अपनी ही ज़मीन पर आम लोगों के साथ-साथ सुरक्षाकर्मी भी सुरक्षित नहीं हैं तो गृह मंत्रालय क्या कर रहा है? राहुल गांधी के अलावा तृणमूल कांग्रेस नेता ममता बनर्जी और एआईएमआईएम नेता असदउद्दीन ओवैसी ने भी सवाल उठाए हैं. वहीं रविवार रात प्रदेश में कई जगहों पर लोगों ने राजधानी कोहिमा समेत कई जगह मोमबत्तियां जलाकर शांति मार्च निकाले. नगालैंड के मोन ज़िले के तिरु इलाक़े में शनिवार रात सुरक्षाबलों की कार्रवाई में कम से कम 13 लोगों की मौत हो गई है. ये इलाक़ा म्यांमार की सीमा के नज़दीक है. आधिकारिक रूप से अभी तक ये नहीं बताया गया है कि कितने लोगों की मौत हुई है लेकिन समाचार एजेंसी पीटीआई के अनुसार, कम से कम 11 आम लोगों की मौत हुई है.   वहीं, नगा पीपल्स फ्रंट पार्टी के नेता और राज्य के पूर्व मुख्यमंत्री टी.आर. ज़ेलियांग के अनुसार, 13 लोगों की मौत हुई है.  इसी बीच ख़बर आ रही है कि राज्य सरकार ने इस मामले की जांच के लिए पांच सदस्यीय समिति बनाई है. शनिवार रात गश्त लगा रही सेना की एक टुकड़ी ने काम ख़त्म कर घर लौट रहे लोगों पर लोगों पर गोलियां चलाईं. इस घटना में छह लोगों की मौत हो गई.  इसके बाद इस घटना से नाराज़ स्थानीय लोगों की सेना के साथ झड़प हुई जिसमें सात और आम नागरिकों और सेना के एक जवान की मौत हो गई. नगालैंड में सेना बीते कई सालों से उग्रवाद की समस्या से जूझ रही है. यहां लोग सेना पर अपने अभियानों में स्थानीय लोगों को निशाना बनाने का आरोप लगाते रहे हैं. बीबीसी हिंदी के सहयोगी पत्रकार पिनाकी दास के मुताबिक़, इस मामले की जांच के लिए एक पांच सदस्यीय स्पेशन जांच समिति बनाई है.  नगालैंड के चीफ़ सेक्रेटरी ने बताया है कि यह समिति एक एडीजीपी संदीप तामगाडगे की देखरेख में इस मामले की जांच करेगी और एक महीने के अंदर अपनी जांच पूरी करेगी. इस समिति में आईपीएस एल जमीर, आईपीएस रूपा एम., आईपीएस मनोज कुमार, एनपीएस किलांग वालिंग और एनपीएस रेलो आए शामिल हैं. नगालैंड के मोन जिले में सुरक्षाबलों की कार्रवाई में 11 आम नागरिकों की मौत के बाद रविवार रात कई जगह मोमबत्तियां जलाकर शांति मार्च निकाले गए हैं स्थानीय पत्रकार एचए होंगनाओ कोनयाक के मुताबिक़ घटना के बाद से लोगों में गुस्सा है और राजधानी कोहिमा समेत कई जगह मोमबत्तियां जलाकर शांति मार्च निकाले गए हैं. राजधानी कोहिमा में स्थिति तनावपूर्ण बनी हुई है. उन्होंने बताया है कि हालात तनावपूर्ण बने हुए हैं और मोन ज़िले में प्रशासन ने धारा 144 लगा दी है और चार लोगों से अधिक के इकट्ठा होने पर रोक है. यहां सुरक्षा व्यवस्था के सख़्त इंतेज़ाम किए गए हैं. शवों को अभी भी मोन के ज़िला अस्पताल में रखा गया है. कोनयाक का कहना है कि प्रदेश के दूसरे हिस्सों से मोन की तरफ अतिरिक्त पुलिसबल भेजे गए हैं वहीं राज्य के मुख्यमंत्री समेत बड़े अधिकारी घटनास्थल पहुंच रहे हैं. मामले पर डिफेंस विंग कोहिमा का बयान इससे पहले इस पूरे मामले पर डिफेंस विंग कोहिमा की तरफ़ से एक प्रेस रिलीज़ जारी की गई थी.  इस प्रेस रिलीज में बताया गया था, ''उग्रवादियों की संभावित गतिविधि के बारे में विश्वस्त ख़ुफ़िया सूचना मिली थी. इसी के आधार पर नगालैंड के मोन ज़िले के तिरु इलाक़े में एक ऑपरेशन की योजना बनाई गई थी. जो घटना हुई है, उसे लेकर गहरा खेद है. आम लोगों की दुर्भाग्यपूर्ण मौत की वजह की उच्चस्तरीय जाँच की जा रही है. क़ानून के हिसाब से इस मामले में उचित कार्रवाई की जाएगी.''  वहीं, राज्य के होम कमिश्नर अभिजीत सिन्हा ने शनिवार रात को ही मोन ज़िले में मोबाइल इंटरनेट, डेटा सर्विस और बल्क एसएमएस पर पाबंदी लगा दी थी.  गृह विभाग द्वारा जारी प्रेस रिलीज़ में बताया गया है कि अफ़वाहों के कारण क़ानून-व्यवस्था न बिगड़े, यह सुनिश्चित करने के लिए ऐसा किया जा रहा है.  इस घटना पर देश के गृह मंत्री और राज्य के मुख्यमंत्री ट्वीट करके दुख जता चुके हैं और एक उच्च स्तरीय जांच कमिटी के गठन की बात कही गई है.  राज्य के मुख्यमंत्री नेफ़ियू रियो ने ट्वीट करके बताया है कि मोन ज़िले के 'ओटिंग में आम लोगों का मारा जाना बेहद दुखद है और वो इसकी निंदा करते हैं.' समाचार एजेंसी पीटीआई ने बताया है कि सेना ने इसे दुर्भाग्यपूर्ण घटना बताते हुए खेद जताया है.  सेना की ओर से जारी बयान में कहा गया है कि पूरे मामले की उच्चस्तरीय जाँच की जाएगी. आर्मी ने कोर्ट ऑफ इन्क्वॉयरी का आदेश दिया है. मोन क्षेत्र को नगा समूह एनएससीएन(के) और उल्फा का गढ़ माना जाता है.  ये घटना राज्य में मनाए जाने वाले लोकप्रिय पर्व "हॉर्नबिल फ़ेस्टिवल" से ठीक पहले हुई है. इस पर्व में हिस्सा लेने के लिए कई राजनयिक पहले से ही राज्य में मौजूद हैं. नगा पीपल्स फ्रंट पार्टी के नेता और राज्य के पूर्व मुख्यमंत्री टी.आर. ज़ेलियांग ने ट्वीट कर इस घटना की निंदा की है और मामले की जांच के लिए आयोग के गठन की मांग की है.  उन्होंने लिखा, "मैं ओटिंग, मोन में हुई बेगुनाहों की हत्याओं की कड़ी निंदा करता हूँ. इस नरसंहार के लिए किसी तरह का कोई बहाना नहीं हो सकता. रिटायर्ड जज की अध्यक्षता में एक जाँच आयोग तुरंत गठित किया जाए और इसमें शामिल सुरक्षाकर्मियों के ख़िलाफ़ कड़ी कार्रवाई होनी चाहिए." अपने दूसरे ट्वीट में उन्होंने कहा है, "एक सभ्य समाज, जहाँ हम सभी शांति और अमन से रहना चाहते हैं, वहां सुरक्षाबलों की ओर से हुई ये क्रूरता दुर्भाग्यपूर्ण है. इस घटना में मारे गए 13 लोगों के शोकाकुल परिवार के प्रति मैं सहानूभूति व्यक़्त करता हूँ और मेरी प्रार्थना है कि घायलों के स्वास्थ्य में जल्द से जल्द सुधार हो." ईस्टर्न नगालैंड पीपल्स ऑर्गेनाइज़ेशन के अध्यक्ष केकोंगचिम यिमयुंगर ने बीबीसी से बात करते हुए कहा, "अभी हमें इस घटना में 14 लोगों के मारे जाने की जानकारी मिली है और कई लोग घायल हैं. कई लोग लापता बताए जा रहे हैं. हम सही सूचना का इंतज़ार कर रहे हैं." केकोंगचिम के मुताबिक घटनास्थल के पास संपर्क नहीं हो पा रहा है. वहाँ इंटरनेट और एसएमएस सेवा बंद कर दी गई है. ईएनपीओ ने इस घटना की आलोचना की है. बीबीसी से बात करते हुए केकोंगचिम ने कहा कि पूरी जानकारी मिलने के बाद ही हम तय करेंगे की आगे क्या करना है. समाचार एजेंसी एएनआई ने असम राइफ़ल्स के एक अधिकारी के हवाले से बताया है कि इस घटना में एक सुरक्षाबल की भी मौत हुई है और कई जवान घायल हुए हैं.  इधर घटना के बाद गुस्साई भीड़ ने मोन में मौजूद असम राइफ़ल्स के पोस्ट पर हमला किया.  बीबीसी के सहयोगी पत्रकार सुचित्र मोहन्ती के अनुसार असम राइफ़ल्स के प्रवक्ता ने बयान जारी कर मृतकों के प्रति संवेदना जताई और कहा है कि इस दुर्भाग्यजनक घटना के बाद जो हिंसा हुई उससे वो चिंतित हैं. बयान में कहा गया है कि घटना के बाद क़रीब 300 लोगों की भीड़ ने मोन में असम राइफ़ल्स की पोस्ट पर हमला किया. असम राइफ़ल्स के जवानों ने संयम बरतते हुए  भीड़ को तितरबितर करने के लिए हवा में गोलियां चलाईं. बयान में कहा गया है, "हमले में असम राइफ़स्ल के कुछ जवान घायल हुए हैं और संपत्ति को नुक़सान पहुंचा है."  असम राइफ़ल्स ने लोगों से शांति बनाए रखने की अपील की है और कहा है कि हालात और न बिगड़ें इसके लिए लोगों को धैर्य बनाए रखना होगा. कांग्रेस नेता राहुल गांधी ने रविवार को नगालैंड के मोन ज़िले में उग्रवादियों के ख़िलाफ़ चलाए गए अभियान में आम लोगों की मौत होने पर केंद्र सरकार को घेरा है.  राहुल गांधी ने ट्वीट करके सवाल उठाया है कि "ये हृदय विदारक घटना है. सरकार को सही मायनों में इस सवाल का जवाब देना चाहिए कि जब अपनी ही ज़मीन पर आम लोगों के साथ - साथ सुरक्षाकर्मी भी सुरक्षित नहीं हैं तो गृह मंत्रालय क्या कर रहा है." कांग्रेस नेता रणदीप सुरजेवाला ने भी इस मुद्दे पर ट्वीट करते हुए गृह मंत्री अमित शाह की आलोचना की है.  इसके साथ ही टीएमसी प्रमुख ममता बनर्जी ने भी इस मुद्दे पर चिंता जताते हुए ट्वीट किया है.  उन्होंने लिखा है, "नगालैंड से चिंताजनक ख़बर आ रही है. शोक संतप्त परिवारों के प्रति हार्दिक संवेदना. मैं घायलों के शीघ्र स्वस्थ होने की प्रार्थना करती हूं. हमें घटना की गहन जांच सुनिश्चित करनी चाहिए और यह सुनिश्चित करना चाहिए कि सभी पीड़ितों को न्याय मिले!" एआईएमआईएम नेता असदउद्दीन ओवैसी ने मृतकों के परिजनों के प्रति संवेदना जताई है और कहा है कि गृह मंत्री को बर्ख़ास्त किया जाना चाहिए. एक ट्वीट कर उन्होंने कहा है, "अमित शाह को बर्ख़ास्त किया जाना चाहिए. उग्रवादियों  के साथ उन्होंने समझौता करने की बात धोख़ा थी. नवंबर में मणिपुर में सात अफ़सरों को उग्रवादियों ने मार दिया था. उत्तरपूर्व में शांति नहीं है, केवल हिंसा है. " मुख्यमंत्री रियो ने कहा है कि वो मारे गए लोगों के शोकाकुल परिवारों के प्रति अपनी संवेदनाएं प्रकट करते हैं और घायलों के जल्दी ठीक होने की प्रार्थना करते हैं. जाँच के लिए उच्च स्तरीय एसआईटी का गठन कर दिया गया है और क़ानून के अनुसार, न्याय किया जाएगा, सभी पक्षों से शांति बनाए रखने की अपील है. वहीं, इस घटना पर देश के गृह मंत्री अमित शाह ने भी ट्वीट करके दुख जताया है. उन्होंने कहा है कि इस मामले की जांच के लिए एक उच्च स्तरीय एसआईटी टीम का गठन कर दिया गया है जो शोकाकुल परिवारों के लिए न्याय सुनिश्चित करेगी. समाचार एजेंसी एएनआई ने असम राइफ़ल्स के अधिकारियों के हवाले से बताया है कि 'मोन ज़िले के तिरु में उग्रवादियों की उन्हें पुख़्ता ख़ुफ़िया जानकारी मिली थी जिसके बाद अभियान शुरू किया गया. जानों के नुक़सान के कारण की जाँच कोर्ट ऑफ़ इन्क्वायरी करेगी और उचित कार्रवाई की जाएगी.' (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
नगालैंड में शनिवार रात सुरक्षाबलों की कार्रवाई में कई आम लोगों के मारे जाने की ख़बर के बाद कांग्रेस नेता राहुल गांधी ने इस मामले में सरकार से जवाब मांगा है. उन्होंने कहा है कि सरकार को सही मायनों में इसका जवाब देना चाहिए कि जब अपनी ही ज़मीन पर आम लोगों के साथ-साथ सुरक्षाकर्मी भी सुरक्षित नहीं हैं तो गृह मंत्रालय क्या कर रहा है? राहुल गांधी के अलावा तृणमूल कांग्रेस नेता ममता बनर्जी और एआईएमआईएम नेता असदउद्दीन ओवैसी ने भी सवाल उठाए हैं. वहीं रविवार रात प्रदेश में कई जगहों पर लोगों ने राजधानी कोहिमा समेत कई जगह मोमबत्तियां जलाकर शांति मार्च निकाले. नगालैंड के मोन ज़िले के तिरु इलाक़े में शनिवार रात सुरक्षाबलों की कार्रवाई में कम से कम 13 लोगों की मौत हो गई है. ये इलाक़ा म्यांमार की सीमा के नज़दीक है. आधिकारिक रूप से अभी तक ये नहीं बताया गया है कि कितने लोगों की मौत हुई है लेकिन समाचार एजेंसी पीटीआई के अनुसार, कम से कम 11 आम लोगों की मौत हुई है.   वहीं, नगा पीपल्स फ्रंट पार्टी के नेता और राज्य के पूर्व मुख्यमंत्री टी.आर. ज़ेलियांग के अनुसार, 13 लोगों की मौत हुई है.  इसी बीच ख़बर आ रही है कि राज्य सरकार ने इस मामले की जांच के लिए पांच सदस्यीय समिति बनाई है. शनिवार रात गश्त लगा रही सेना की एक टुकड़ी ने काम ख़त्म कर घर लौट रहे लोगों पर लोगों पर गोलियां चलाईं. इस घटना में छह लोगों की मौत हो गई.  इसके बाद इस घटना से नाराज़ स्थानीय लोगों की सेना के साथ झड़प हुई जिसमें सात और आम नागरिकों और सेना के एक जवान की मौत हो गई. नगालैंड में सेना बीते कई सालों से उग्रवाद की समस्या से जूझ रही है. यहां लोग सेना पर अपने अभियानों में स्थानीय लोगों को निशाना बनाने का आरोप लगाते रहे हैं. बीबीसी हिंदी के सहयोगी पत्रकार पिनाकी दास के मुताबिक़, इस मामले की जांच के लिए एक पांच सदस्यीय स्पेशन जांच समिति बनाई है.  नगालैंड के चीफ़ सेक्रेटरी ने बताया है कि यह समिति एक एडीजीपी संदीप तामगाडगे की देखरेख में इस मामले की जांच करेगी और एक महीने के अंदर अपनी जांच पूरी करेगी. इस समिति में आईपीएस एल जमीर, आईपीएस रूपा एम., आईपीएस मनोज कुमार, एनपीएस किलांग वालिंग और एनपीएस रेलो आए शामिल हैं. नगालैंड के मोन जिले में सुरक्षाबलों की कार्रवाई में 11 आम नागरिकों की मौत के बाद रविवार रात कई जगह मोमबत्तियां जलाकर शांति मार्च निकाले गए हैं स्थानीय पत्रकार एचए होंगनाओ कोनयाक के मुताबिक़ घटना के बाद से लोगों में गुस्सा है और राजधानी कोहिमा समेत कई जगह मोमबत्तियां जलाकर शांति मार्च निकाले गए हैं. राजधानी कोहिमा में स्थिति तनावपूर्ण बनी हुई है. उन्होंने बताया है कि हालात तनावपूर्ण बने हुए हैं और मोन ज़िले में प्रशासन ने धारा 144 लगा दी है और चार लोगों से अधिक के इकट्ठा होने पर रोक है. यहां सुरक्षा व्यवस्था के सख़्त इंतेज़ाम किए गए हैं. शवों को अभी भी मोन के ज़िला अस्पताल में रखा गया है. कोनयाक का कहना है कि प्रदेश के दूसरे हिस्सों से मोन की तरफ अतिरिक्त पुलिसबल भेजे गए हैं वहीं राज्य के मुख्यमंत्री समेत बड़े अधिकारी घटनास्थल पहुंच रहे हैं. मामले पर डिफेंस विंग कोहिमा का बयान इससे पहले इस पूरे मामले पर डिफेंस विंग कोहिमा की तरफ़ से एक प्रेस रिलीज़ जारी की गई थी.  इस प्रेस रिलीज में बताया गया था, ''उग्रवादियों की संभावित गतिविधि के बारे में विश्वस्त ख़ुफ़िया सूचना मिली थी. इसी के आधार पर नगालैंड के मोन ज़िले के तिरु इलाक़े में एक ऑपरेशन की योजना बनाई गई थी. जो घटना हुई है, उसे लेकर गहरा खेद है. आम लोगों की दुर्भाग्यपूर्ण मौत की वजह की उच्चस्तरीय जाँच की जा रही है. क़ानून के हिसाब से इस मामले में उचित कार्रवाई की जाएगी.''  वहीं, राज्य के होम कमिश्नर अभिजीत सिन्हा ने शनिवार रात को ही मोन ज़िले में मोबाइल इंटरनेट, डेटा सर्विस और बल्क एसएमएस पर पाबंदी लगा दी थी.  गृह विभाग द्वारा जारी प्रेस रिलीज़ में बताया गया है कि अफ़वाहों के कारण क़ानून-व्यवस्था न बिगड़े, यह सुनिश्चित करने के लिए ऐसा किया जा रहा है.  इस घटना पर देश के गृह मंत्री और राज्य के मुख्यमंत्री ट्वीट करके दुख जता चुके हैं और एक उच्च स्तरीय जांच कमिटी के गठन की बात कही गई है.  राज्य के मुख्यमंत्री नेफ़ियू रियो ने ट्वीट करके बताया है कि मोन ज़िले के 'ओटिंग में आम लोगों का मारा जाना बेहद दुखद है और वो इसकी निंदा करते हैं.' समाचार एजेंसी पीटीआई ने बताया है कि सेना ने इसे दुर्भाग्यपूर्ण घटना बताते हुए खेद जताया है.  सेना की ओर से जारी बयान में कहा गया है कि पूरे मामले की उच्चस्तरीय जाँच की जाएगी. आर्मी ने कोर्ट ऑफ इन्क्वॉयरी का आदेश दिया है. मोन क्षेत्र को नगा समूह एनएससीएन(के) और उल्फा का गढ़ माना जाता है.  ये घटना राज्य में मनाए जाने वाले लोकप्रिय पर्व "हॉर्नबिल फ़ेस्टिवल" से ठीक पहले हुई है. इस पर्व में हिस्सा लेने के लिए कई राजनयिक पहले से ही राज्य में मौजूद हैं. नगा पीपल्स फ्रंट पार्टी के नेता और राज्य के पूर्व मुख्यमंत्री टी.आर. ज़ेलियांग ने ट्वीट कर इस घटना की निंदा की है और मामले की जांच के लिए आयोग के गठन की मांग की है.  उन्होंने लिखा, "मैं ओटिंग, मोन में हुई बेगुनाहों की हत्याओं की कड़ी निंदा करता हूँ. इस नरसंहार के लिए किसी तरह का कोई बहाना नहीं हो सकता. रिटायर्ड जज की अध्यक्षता में एक जाँच आयोग तुरंत गठित किया जाए और इसमें शामिल सुरक्षाकर्मियों के ख़िलाफ़ कड़ी कार्रवाई होनी चाहिए." अपने दूसरे ट्वीट में उन्होंने कहा है, "एक सभ्य समाज, जहाँ हम सभी शांति और अमन से रहना चाहते हैं, वहां सुरक्षाबलों की ओर से हुई ये क्रूरता दुर्भाग्यपूर्ण है. इस घटना में मारे गए 13 लोगों के शोकाकुल परिवार के प्रति मैं सहानूभूति व्यक़्त करता हूँ और मेरी प्रार्थना है कि घायलों के स्वास्थ्य में जल्द से जल्द सुधार हो." ईस्टर्न नगालैंड पीपल्स ऑर्गेनाइज़ेशन के अध्यक्ष केकोंगचिम यिमयुंगर ने बीबीसी से बात करते हुए कहा, "अभी हमें इस घटना में 14 लोगों के मारे जाने की जानकारी मिली है और कई लोग घायल हैं. कई लोग लापता बताए जा रहे हैं. हम सही सूचना का इंतज़ार कर रहे हैं." केकोंगचिम के मुताबिक घटनास्थल के पास संपर्क नहीं हो पा रहा है. वहाँ इंटरनेट और एसएमएस सेवा बंद कर दी गई है. ईएनपीओ ने इस घटना की आलोचना की है. बीबीसी से बात करते हुए केकोंगचिम ने कहा कि पूरी जानकारी मिलने के बाद ही हम तय करेंगे की आगे क्या करना है. समाचार एजेंसी एएनआई ने असम राइफ़ल्स के एक अधिकारी के हवाले से बताया है कि इस घटना में एक सुरक्षाबल की भी मौत हुई है और कई जवान घायल हुए हैं.  इधर घटना के बाद गुस्साई भीड़ ने मोन में मौजूद असम राइफ़ल्स के पोस्ट पर हमला किया.  बीबीसी के सहयोगी पत्रकार सुचित्र मोहन्ती के अनुसार असम राइफ़ल्स के प्रवक्ता ने बयान जारी कर मृतकों के प्रति संवेदना जताई और कहा है कि इस दुर्भाग्यजनक घटना के बाद जो हिंसा हुई उससे वो चिंतित हैं. बयान में कहा गया है कि घटना के बाद क़रीब 300 लोगों की भीड़ ने मोन में असम राइफ़ल्स की पोस्ट पर हमला किया. असम राइफ़ल्स के जवानों ने संयम बरतते हुए  भीड़ को तितरबितर करने के लिए हवा में गोलियां चलाईं. बयान में कहा गया है, "हमले में असम राइफ़स्ल के कुछ जवान घायल हुए हैं और संपत्ति को नुक़सान पहुंचा है."  असम राइफ़ल्स ने लोगों से शांति बनाए रखने की अपील की है और कहा है कि हालात और न बिगड़ें इसके लिए लोगों को धैर्य बनाए रखना होगा. कांग्रेस नेता राहुल गांधी ने रविवार को नगालैंड के मोन ज़िले में उग्रवादियों के ख़िलाफ़ चलाए गए अभियान में आम लोगों की मौत होने पर केंद्र सरकार को घेरा है.  राहुल गांधी ने ट्वीट करके सवाल उठाया है कि "ये हृदय विदारक घटना है. सरकार को सही मायनों में इस सवाल का जवाब देना चाहिए कि जब अपनी ही ज़मीन पर आम लोगों के साथ - साथ सुरक्षाकर्मी भी सुरक्षित नहीं हैं तो गृह मंत्रालय क्या कर रहा है." कांग्रेस नेता रणदीप सुरजेवाला ने भी इस मुद्दे पर ट्वीट करते हुए गृह मंत्री अमित शाह की आलोचना की है.  इसके साथ ही टीएमसी प्रमुख ममता बनर्जी ने भी इस मुद्दे पर चिंता जताते हुए ट्वीट किया है.  उन्होंने लिखा है, "नगालैंड से चिंताजनक ख़बर आ रही है. शोक संतप्त परिवारों के प्रति हार्दिक संवेदना. मैं घायलों के शीघ्र स्वस्थ होने की प्रार्थना करती हूं. हमें घटना की गहन जांच सुनिश्चित करनी चाहिए और यह सुनिश्चित करना चाहिए कि सभी पीड़ितों को न्याय मिले!" एआईएमआईएम नेता असदउद्दीन ओवैसी ने मृतकों के परिजनों के प्रति संवेदना जताई है और कहा है कि गृह मंत्री को बर्ख़ास्त किया जाना चाहिए. एक ट्वीट कर उन्होंने कहा है, "अमित शाह को बर्ख़ास्त किया जाना चाहिए. उग्रवादियों  के साथ उन्होंने समझौता करने की बात धोख़ा थी. नवंबर में मणिपुर में सात अफ़सरों को उग्रवादियों ने मार दिया था. उत्तरपूर्व में शांति नहीं है, केवल हिंसा है. " मुख्यमंत्री रियो ने कहा है कि वो मारे गए लोगों के शोकाकुल परिवारों के प्रति अपनी संवेदनाएं प्रकट करते हैं और घायलों के जल्दी ठीक होने की प्रार्थना करते हैं. जाँच के लिए उच्च स्तरीय एसआईटी का गठन कर दिया गया है और क़ानून के अनुसार, न्याय किया जाएगा, सभी पक्षों से शांति बनाए रखने की अपील है. वहीं, इस घटना पर देश के गृह मंत्री अमित शाह ने भी ट्वीट करके दुख जताया है. उन्होंने कहा है कि इस मामले की जांच के लिए एक उच्च स्तरीय एसआईटी टीम का गठन कर दिया गया है जो शोकाकुल परिवारों के लिए न्याय सुनिश्चित करेगी. समाचार एजेंसी एएनआई ने असम राइफ़ल्स के अधिकारियों के हवाले से बताया है कि 'मोन ज़िले के तिरु में उग्रवादियों की उन्हें पुख़्ता ख़ुफ़िया जानकारी मिली थी जिसके बाद अभियान शुरू किया गया. जानों के नुक़सान के कारण की जाँच कोर्ट ऑफ़ इन्क्वायरी करेगी और उचित कार्रवाई की जाएगी.' (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
अमेरिका और सहयोगी राष्ट्रों ने तालिबान से कहा है कि वह पूर्व अफ़ग़ान सुरक्षाबलों को निशाना ना बनाए. 22 देशों ने एक साझा बयान में कहा है कि तालिबान की इस्लामी सरकार पूर्व सरकार के कर्मचारियों और सुरक्षाबलों को निशाना न बनाने के अपने वादे पर क़ायम रहे. बयान में कहा गया है, "हम निरंकुश हत्याओं और लोगों के लापता होने की रिपोर्टों से बेहद चिंतित हैं." इससे पहले ह्यूमन राइट्स वॉच की एक रिपोर्ट में दावा किया गया था कि कि तालिबान शासन के दौरान अब तक सौ से अधिक पूर्व सुरक्षाकर्मियों की निरंकुश हत्याएं की जा चुकी है. तालिबान ने चार महीने पहले अफ़ग़ानिस्तान पर नियंत्रण किया था. ह्यूमन राइट्स वॉच ने ऐसे 47 पूर्व सुरक्षाबलों का डेटा भी जुटाया है जिन्होंने 15 अगस्त से 31 अक्तूबर के बीच या तो तालिबान के समक्ष आत्मसमर्पण किया था या तालिबान ने उन्हें पकड़ा था. बाद में उनकी हत्या कर दी गई.  तालिबान ने अफ़ग़ानिस्तान में शासन संभालने के बाद भरोसा दिया था कि पूर्व सरकार के कर्मचारियों और सैनिकों को किसी तरह का नुक़सान नहीं पहुंचाया जाएगा. अमेरिका ने एक संक्षिप्त साझा बयान जारी किया है जिस पर ब्रिटेन समेत यूरोपीय संघ और 19 अन्य देशों ने हस्ताक्षर किए हैं. इन देशों ने अफ़ग़ानिस्तान में हो रही हत्याओं और लोगों के लापता होने के मामलों पर चिंता ज़ाहिर की है और गंभीरता से इसकी जांच की मांग की है. बयान में कहा गया है, "हम तालिबान को उसके उठाए गए कदमों के आधार पर ही आंकना जारी रखेंगे." इससे पहले आई मानवाधिकार रिपोर्टों में भी तालिबान पर निरंकुश हत्याएं करने के आरोप लगाए हैं. ऐसी कई घटनाओं हुई जिनमें तालिबान ने अपने वादे के ख़िलाफ़ कार्रवाइयां की हैं. इस साल अगस्त में एमनेस्टी इंटरनेशनल ने एक रिपोर्ट प्रकाशित की थी. एमनेस्टी को पता चला था कि 30 अगस्त को तालिबान के क़रीब तीन सौ लड़ाके तीस अगस्त को दहानी क़ुल गांव के पास पहुंचे. यहां कई पूर्व सैनिकों के परिवार रह रहे थे. इस रिपोर्ट में कहा गया था कि तालिबान के समक्ष आत्मसमर्पण करने वाले नौ सैनिकों को गोलियों से मार दिया गया. दो अन्य सैनिकों की मौत गोलीबारी में हो गई और इस घटना के बाद हुई झड़प में दो आम नागरिक भी मारे गए. मारे जाने वालों में 17 साल की एक लड़की भी शामिल थी. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
आज से सात साल पहले मलेशिया का एक यात्री विमान एमएच370 239 यात्रियों और चालक दल के सदस्यों के साथ लापता हो गया था. ये विमान अब तक नहीं मिल सका है. ये विमानन के इतिहास के सबसे बड़े रहस्यों में से एक है. लेकिन एक ब्रितानी एयरोनॉटिकल इंजीनियर को लगता है कि उन्होंने अपनी गणना से इस बात का पता लगा लिया है कि एमएच370 कहां क्रैश हुआ होगा. रिचर्ड गोडफ्रे ने एक साल से अधिक समय तक एमएच370 पर अध्य्यन किया है. उन्हें लगता है कि ये बोइंग 777 विमान पश्चिमी ऑस्ट्रेलिया में पर्थ से क़रीब दो हज़ार किलोमीटर दूर समंदर में गिरा होगा. एमएच370 मार्च 2014 में उड़ान के दौरान रडार से लापता हो गया था. बीबीसी से बात करते हुए गोडफ्रे कहते हैं कि हो सकता है कि हम इस हादसे में मारे गए लोगों के परिजनों को जवाब दे सकें. वो कहते हैं, उड़ान भरने वाले लोग, उड्डयन उद्योग और आम लोगों को हम ये बता सकेंगे कि आख़िरकार एमएच370 के साथ क्या हुआ था. इससे भविष्य के हादसों से भी बचा जा सकेगा. अपनी गणना के लिए उन्होंने उस डेटा का इस्तेमाल किया जिसे पहले अलग-अलग रखा गया था. इसी के आधार पर वो दक्षिण हिंद महासागर की इस जगह पर पहुंचे हैं. गोडफ्रे कहते हैं कि ये सब करना एक जटिल काम था. वो कहते हैं कि इससे पहले इसे लेकर सतही सोच तो थी लेकिन काम नहीं हुआ था. वो कहते हैं, "इससे पहले किसी ने इमरसैट सेटेलाइट के डेटा, बोइंग के परफार्मेंस डेटा, समंदर में मिले मलबे के ओशिएनोग्राफ़िक डेटा और डब्ल्यूएसपीआर नेट डेटा का एक साध अध्य्यन नहीं किया था." गोडफ्रे और उनकी टीम इस डेटा का एक साल से अधिक से अध्य्यन कर रही थी. वो कहते हैं, "हमने इस डेटा पर कई परीक्षण किए हैं और अब हमें विश्वास है कि हम इसे एमएच370 की तलाश के लिए हम इसका इस्तेमाल कर सकते हैं." डेटा की गणना के आधार पर टीम का आकलन है कि ये विमान हिंद महासागर में 33 डिग्री दक्षिण और 95 डिग्री पूर्व के आसपास गिरा होगा. हिंदमहासागर में एमएच370 की तलाश के लिए दो बार व्यापक अभियान चलाया गया है लेकिन इससे कुछ हासिल नहीं हो सका. इन खोजी अभियानों पर करोड़ों डॉलर ख़र्च किए गए हैं. लेकिन, विमान कहां गया इस बारे में कोई जानकारी नहीं मिली है और परिजन अब भी लापता हुए अपनों के बारे में जवाब तलाश रहे हैं. 'फिर शुरू हो सके खोज' इस हादसे में ग्रेस नैथन ने अपनी मां एनी को खो दिया था. वो कहती हैं, "हमारे लिए ये बुरा सपना है जो ख़त्म नहीं हुआ है. इसका कोई अंत नहीं है. हमें लगता है कि हम एक चक्कर में घूम रहे हैं और बार-बार दीवार से टकरा रहे हैं." "हम इतने लंबे समय से कुछ नया होने का इंतज़ार कर रहे हैं. कुछ ऐसा जिसके आधार पर खोज फिर से शुरू हो सके. अब कम से कम एक अधिक सटीक लोकेशन है जहां खोज की जा सकती है. इससे विमान के मिलने की संभावना बढ़ गई है." नैथन क्वालालंपुर में अधिवक्ता हैं. वो चाहती हैं कि इस नए डेटा का वैज्ञानिक आधार पर परीक्षण हो इस थ्योरी को परखा जाए. वो कहती हैं, "हम नई जानकारियों का स्वागत करते हैं. ये सबूतों पर आधारित है. ये ऐसी चीज़ें हैं जिनकी गणना की जा सकती है. ये गूगल से ली गई तस्वीरों और कमज़ोर सबूतों पर आधारित नहीं है जिसका बचाव ना किया जा सके." हिंद महासागर इतना विशाल है कि इससे पहले शुरू हुए खोजी अभियान नाकाम रहे क्योंकि सर्च एरिया बहुत बड़ा था. गोडफ्रे कहते हैं, अब तक एक लाख बीस हज़ार वर्ग किलोमीटर से बड़े इलाक़े में खोजबीन हो चुकी है. वो भूसे के ढेर में सुई नहीं खोज रहे हैं, बल्कि ये ढेर में सूक्ष्म चीज़ खोजने जैसा है. गोडफ्रे ने अनुमान लगाया है कि ये विमान 40 नॉटिकल मील के दायरे में हो सकता है. ये पहले चले खोजी अभियान के दायरे के मुक़ाबले में बहुत छोटा है. वो कहते हैं, विमान का मलबा या तो समंदर में किसी खाई में होगा या किसी चट्टान के पीछे होगा. विमान का मलबा समंदर में चार हज़ार मीटर की गहराई में हो सकता है. अब तक इस विमान के मलबे के तीस से अधिक टुकड़े अफ़्रीका और हिंद महासागर के द्वीपों के तटों तक पहुंच चुके हैं. 2009 में गोडफ्रे को ब्राज़ील के रियो डे जेनेरियो से पेरिस के फ़्रांस तक यात्रा करनी थी लेकिन काम की वजह से उन्हें ब्राज़ील में ही रुकना पड़ा.  वो उड़ान कभी अपनी मंज़िल तक नहीं पहुंच सकी और अटलांटिक महासागर में समा गई. तब से ही वो समंदर में लापता हुए विमानों और उन्हें खोजने में रूची लेने लगे. गोडफ्रे स्वतंत्र समूह एमएच370 ग्रुप के संस्थापक सदस्य हैं. वो पेशे से इंजीनियर हैं और विमान के ऑटो पायलट सिस्टम के विकास पर काम कर चुके हैं वो कहते हैं, "मैंने इंफोर्मेशन सिस्टम और डेटा को संभालने में बहुत काम किया है. इस विश्लेषण में यही अहम है. यहां डेटा बहुत ज़्यादा है और ये भूसे के ढेर से सूई निकालने जैसा ही है." डेविड ग्लीव एविएशन सेफ्टी कंसल्टेंट के चीफ़ इन्वेस्टिगेटर है. उन्होंने विमानों के लापता होने और क्रैश होने के मामलों पर दशकों तक काम किया है. ग्लीव को लगता है कि एक नए खोजी अभियान के लिए पैसे जुटाना एक मुद्दा हो सकता है. वो कहते हैं, "अब हमारे पास क्रैश साइट कहां हो सकती है इसे लेकर अतिरिक्त सटीक डेटा है. ये अन्य थ्योरी के हिसाब से सही है और विश्वस्नीय लग रहा है." कोई नया खोजी अभियान समंदर की स्थिति और नए विकसित किए गए उपकरणों की उपलब्धता पर निर्भर करेगा. डेविड ग्लीव कहते हैं, "वास्तविकता में देखा जाए तो हमें दक्षिणी सागर में गर्मियों के दिनों में खोज करनी चाहिए, यानी वो समय अब है. मुझे लगता है कि नई खोज शुरू होने में 12 महीने तक का समय लग सकता है क्योंकि इतने कम समय में खोज की जगह तक उपकरण पहुंचाना आसान नहीं है." "मुझे लगता है कि चीन अपने नागरिकों की खोज के लिए अभियान शुरू कर सकता है या फिर इंश्योंरेंस कंपनियां खोज करवा सकती हैं." इस उड़ान पर 122 चीनी नागरिक सवार थे. ये उड़ान क्वालालंपुर से उड़ी थी और कभी बीजिंग नहीं पहुंच सकी. इस उड़ान के लापता होने के बाद विमान को लेकर कई थ्योरी दी गई.  एक थ्योरी ये भी थी कि हो सकता है कि विमान को पायलट ने ही हाईजैक किया हो और थाईलैंड की खाड़ी से पश्चिम की तरफ़ मुड़ने के बाद रडार बंद कर दिया हो. ऑस्ट्रेलिया ट्रांस्पोर्ट सेफ्टी बोर्ड (एटीएसबी) ने अक्तूबर 2017 में पानी के नीचे अपना खोजी अभियान समाप्त कर दिया था. एटीएसबी ने बीबीसी से कहा था, "अब एटीएसबी किसी खोजी अभियान में शामिल नहीं है. विमान मलेशिया में पंजीकृत था, विमान की खोज को लेकर कोई फ़ैसला मलेशिया को ही करना है." इस पर प्रतिक्रिया के लिए मलेशियाई सरकार और चीन की सरकार से संपर्क किया गया है. ग्रैस नैथन कहती हैं, "इस विमान का मिलना वैश्विक विमानन सेवाओं की सुरक्षा के लिए ज़रूरी है ताकि भविष्य में ऐसे हादसों को रोका जा सके." "हमारे लिए भी ये अध्याय अब समाप्त होना चाहिए." (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
सऊदी अरब से पाकिस्तान को तीन अरब डॉलर का क़र्ज़ शनिवार को मिला.  पाकिस्तान के प्रधानमंत्री इमरान ख़ान के वित्तीय सलाहकार शौकत तरीन ने कहा है कि यह क़र्ज़ सऊदी से मिलने वाला आर्थिक पैकेज का हिस्सा है.  पाकिस्तान आर्थिक चुनौतियों से जूझ रहा है. बढ़ती महंगाई दर, ख़ाली होता विदेशी मुद्रा भंडार, चालू खाते घाटे का बढ़ता दबाव और पाकिस्तानी मुद्रा रुपए की पतली हालत से पाकिस्तान की अर्थव्यवस्था चरमरा गई है.  शौकत तरीन ने ट्वीट कर कहा है, ''मैं इस मदद के लिए सऊदी अरब के क्राउन प्रिंस और किंग सलमान को धन्यवाद देता हूँ.'' सऊदी अरब ने पाकिस्तान को यह क़र्ज़ एक साल के लिए चार प्रतिशत के ब्याज पर दिया है. इस समझौते पर पिछले महीने हस्ताक्षर हुआ था.  समचार एजेंसी रॉयटर्स से बीएमए कैपिटल के कार्यकारी निदेशक साद हाशमी ने कहा, ''यह अच्छी ख़बर है...इससे पाकिस्तान के ख़ाली होते विदेशी मुद्रा भंडार को राहत मिलेगी और फॉरेक्स मार्केट पर भी असर पड़ेगा.''  पाकिस्तान के प्रधानमंत्री इमरान ख़ान ने पिछले महीने 24 तारीख़ को कहा था कि उनके पास मुल्क को चलाने के लिए पैसे नहीं हैं और क़र्ज़ बढ़ता जा रहा है.  इमरान ख़ान ने कहा था, ''हमारी सबसे बड़ी समस्या यह है कि अपने मुल्क को चलाने के लिए उतना पैसा नहीं है. इसकी वजह से हम क़र्ज़ लेते हैं.'' इमरान ख़ान ने कहा था, ''6 हज़ार ट्रिलियन से पाकिस्तान का क़र्ज़ 10 सालों में बढ़कर 30 ट्रिलियन रुपए हो गया. ये कैसे हुआ? कोई इन्फ़्रास्ट्रक्चर पर बड़ा काम नहीं हुआ है. कोई बड़ा डैम नहीं बना है. उस मुल्क में इतना क़र्ज़ा चढ़ा हुआ है कि हमारी हुकूमत आज तक जूझ रही है.'' पाकिस्तान अंतरराष्ट्रीय मुद्रा कोष यानी आईएमएफ़ से भी छह अरब डॉलर के क़र्ज़ लेने की बात कर रहा है. पाकिस्तान पहले आईएमएफ़ के हिसाब से अपनी आर्थिक नीतियों को बदलने के लिए तैयार नहीं था  लेकिन अब इस क़र्ज़ को फिर से लेने की कोशिश कर रहा है. पाकिस्तान के केंद्रीय बैंक ने 8.75 फ़ीसदी की ब्याज दर में 150 बेसिस पॉइंट की बढ़ोतरी की है. नवंबर महीने में पाकिस्तान में महंगाई दर 11.5 फ़ीसदी पहुँच गई थी जो कि अक्टूबर में 9.2 फ़ीसदी थी.  पाकिस्तान में एक डॉलर की क़ीमत 176.77 रुपए हो गई है. इस साल पाकिस्तानी रुपए में अब तक 11 फ़ीसदी की गिरावट दर्ज की गई है. इसी हफ़्ते पाकिस्तान ब्यूरो ऑफ स्टैटिस्टिक्स ने डेटा जारी किया था. इस डेटा के अनुसार, पिछले 20 महीनों में महंगाई दर सबसे ज़्यादा 11.5 फ़ीसदी हो गई है. अक्टूबर में तेल की क़ीमतों में अभूतपूर्व वृद्धि की गई थी.  नवंबर के आख़िरी हफ़्ते में पाकिस्तान के विदेशी मुद्रा भंडार में 24.4 करोड़ डॉलर की गिरावट आई थी. कुल 1.2 फ़ीसदी की गिरावट दर्ज की गई थी. यह गिरावट पिछले हफ़्तों से जारी है.  इसी हफ़्ते सर्बिया में पाकिस्तानी दूतावास के आधिकारिक ट्विटर हैंडल से एक ट्वीट किया गया था. इस ट्वीट में अपने ही दूतावास ने पाकिस्तान की आर्थिक बदहाली पर निशाना साधा था. हालाँकि बाद में पाकिस्तानी विदेश मंत्रालय ने सफ़ाई दी थी कि ट्विटर अकाउंट हैक हो गया था. सर्बिया स्थित पाकिस्तानी दूतावास के ट्विटर हैंडल से जो ट्वीट किया था, उसमें लिखा, ''महंगाई पहले की तुलना में सारे रिकॉर्ड तोड़ रही है. इमरान ख़ान आप ये कब तक उम्मीद करते हैं कि हम सरकारी अधिकारी तीन महीने से बिना वेतन के चुपचाप आपके लिए काम करते रहेंगे? हमारे बच्चे पैसे के बिना स्कूल छोड़ने पर मजबूर हुए हैं. क्या यही नया पाकिस्तान है?''  इसी ट्विटर हैंडल से दूसरा ट्वीट था, ''सॉरी इमरान ख़ान लेकिन हमारे पास कोई और विकल्प नहीं बचा है.'' हालांकि, कुछ घंटों बाद दोनों ट्वीट डिलीट कर दिए गए थे.  लेकिन मसला ट्विटर अकाउंट हैक होने से आगे का लगता है. पाकिस्तानी न्यूज़ वेबसाइट द न्यूज़ ने चार दिसंबर को एक रिपोर्ट प्रकाशित की है, जिसमें बताया गया है कि अमेरिका स्थित पाकिस्तानी दूतावास के पास इतने भी पैसे नहीं हैं कि स्टाफ़ को सैलरी मिल सके.  इस रिपोर्ट के अनुसार, अमेरिका स्थित पाकिस्तानी दूतावास में अनुबंध पर काम करने वाले कम से कम पाँच कर्मियों को अगस्त महीने से सैलरी नहीं मिली है. इस रिपोर्ट के अनुसार, पाँच में से एक स्टाफ़, जो कि पिछले 10 सालों से यहाँ काम कर रहा था, उसने सैलरी में देरी के कारण नौकरी छोड़ दी. द न्यूज़ की रिपोर्ट के अनुसार, ''पाकिस्तानी दूतावास ने इन स्थानीय कर्मियों को एक साल के अनुबंध पर नियुक्त किया था. अमेरिका की न्यूनतम तनख़्वाह के हिसाब से इन्हें 2000 से 2500 डॉलर प्रति महीने देने होते हैं. दूतावास में नियुक्त स्थानीय कर्मचारी चाहे स्थायी हों या अनुबंध पर उन्हें फॉरन ऑफिस एम्पलॉयी की तरह कोई विशेषाधिकार नहीं मिलते हैं.''  ''स्थानीय कर्मियों की नियुक्ति सामान्य तौर पर काउंसलर सेक्शन में वीज़ा, पासपोर्ट, दस्तावेज़ों के सत्यापन के साथ अमेरिका में रहने वाले पाकिस्तानियों को मदद मुहैया कराने के लिए होती है. सूत्रों के अनुसार, इन कर्मियों को वेतन पाकिस्तानी कम्युनिटी वेलफेयर फंड से मिलता है. यह फंड स्थानीय स्तर पर सर्विस फीस से आता है.'' द न्यूज़ की रिपोर्ट के अनुसार, ''दूतावास से जुड़े लोगों का कहना है कि पाकिस्तानी कम्युनिटी वेलफेयर फंड पिछले साल से ही ख़ाली है क्योंकि इसके पैसे से वेंटिलेटर्स और अन्य मेडिकल उपकरण महामारी के दौरान ख़रीद लिए गए थे. फंड ख़ाली होने के बाद इसका सीधा असर वहाँ काम करने वाले स्थानीय कर्मियों की सैलरी पर पड़ा.''  ''इसके बाद स्टाफ़ को सैलरी देने के लिए दूसरे अकाउंट से पैसे क़र्ज़ लेने पड़े. एक दूसरी वजह यह भी बताई जा रही है कि इस्लामाबाद ने वीज़ा सर्विस को ऑनलाइन कर दिया है. स्थानीय कर्मियों ने सैलरी के लिए दूतावास को अक्टूबर में पत्र भी लिखा था. पाकिस्तानी दूतावास इस मुद्दे को पाकिस्तानी विदेश मंत्रालय के सामने लगातार उठाता रहा है.''   द न्यूज़ ने इस मामले में पाकिस्तानी विदेश मंत्रालय से भी संपर्क किया तो उसने कहा कि अभी दूतावास में सैलरी से जुड़ी कोई समस्या नहीं है. पाकिस्तानी विदेश मंत्रालय के प्रवक्ता ने कहा, ''हम हमेशा स्टाफ़ को सैलरी टाइम पर देते हैं लेकिन कई बार अन्य औपचारिकताओं में देरी के कारण सैलरी देने में देरी हो जाती है.''  (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
अख़बार डॉन के अनुसार पाकिस्तान के प्रधानमंत्री इमरान ख़ान ने सियालकोट में एक श्रीलंकाई नागरिक की लिंचिग के मामले में श्रीलंका के राष्ट्रपति से बात की और पाकिस्तान की तरफ़ से इस घटना पर दुख जताया और शर्मिंदगी का इज़हार किया.  शुक्रवार को पाकिस्तान के शहर सियालकोट में ग़ुस्साई भीड़ ने कथित ईशनिंदा के आरोप में एक श्रीलंकाई नागरिक को पीट-पीट कर मार दिया और बाद में उनके शव में आग लगा दी.  प्रियानाथ कुमारा नाम के श्रीलंकाई नागरिक ईसाई थे और लाहौर से क़रीब 100 किलोमीटर दूर सियालकोट ज़िले में वज़ीराबाद रोड स्थित एक कपड़ा कारख़ाने में मैनेजर के तौर पर साल 2012 से काम कर रहे थे.  घटना के बाद इमरान ख़ान ने इसे पाकिस्तान के लिए शर्मनाक दिन क़रार दिया था. शनिवार को उन्होंने ट्वीट किया और इस बात की जानकारी दी कि उन्होंने श्रीलंकाई राष्ट्रपति गोटाभाया राजपक्षे से बात की.  इमरान ख़ान ने श्रीलंकाई ऱाष्ट्रपति राजपक्षे को बताया कि इस मामले में अबतक सौ से ज़्यादा लोग गिरफ़्तार किए जा चुके हैं और उन्हें विश्वास दिलाया कि क़ानून के तहत सख़्ती से कार्रवाई की जाएगी.  इस बीच मारे गए श्रीलंकाई नागरिक की पत्नी का भी पहला बयान सामने आया है. उनकी पत्नी निरोश दसानिया ने कहा, "मैंने इंटरनेट पर देखा कि किस अमानवीय तरीक़े से उनका क़त्ल किया गया. मैं श्रीलंका के राष्ट्रपति और पाकिस्तान के राष्ट्रपति व प्रधानमंत्री से निष्पक्ष जाँच की माँग करती हूं ताकि मेरे पति और मेरे दो बच्चों को इंसाफ़ मिल सके." श्रीलंकाई नागरिक के शव को राजधानी इस्लामाबाद भेज दिया गया है जहां से उसे छह दिसंबर को श्रीलंका भेजा जाएगा.  अख़बार दुनिया के अनुसार पंजाब पुलिस के आईजी ने कहा है कि अब तक इस मामले में 118 लोगों को गिरफ़्तार किया जा चुका है जिनमें 13 मुख्य अभियुक्त भी शामिल हैं. उन्होंने कहा कि 200 से ज़्यादा जगहों पर छापे मारे गए हैं, 160 सीसीटीवी कैमरों की फ़ुटेज हासिल कर ली गई है और मोबाइल फ़ोन के डेटा की भी जाँच जारी है.  उन्होंने कहा कि इस मामले में ना सिर्फ़ इंसाफ़ होगा बल्कि इंसाफ़ होता हुआ भी दिखेगा. पंजाब के क़ानून मंत्री ने कहा कि मामले की शुरुआती जाँच रिपोर्ट मुख्यमंत्री और प्रधानमंत्री को सौंप दी गई है.  पाकिस्तान के विदेश मंत्री शाह महमूद क़ुरैशी ने कहा कि इमरान ख़ान ख़ुद इस मामले की निगरानी कर रहे हैं और विदेश मंत्रालय पीड़ित परिवार से लगातार संपर्क में है.  अख़बार जंग के अनुसार इस बीच एक वीडियो भी सामने आया है जिसमें श्रीलंकाई मैनेजर के एक सहयोगी भीड़ से हाथ जोड़कर उन्हें बचाने की कोशिश कर रहे हैं लेकिन भीड़ ने उनकी नहीं सुनी और श्रीलंकाई नागरिक को खींच कर ले गए और फिर पीट-पीट कर उनकी जान ले ली और लाश को जला दिया. पोस्ट मार्टम रिपोर्ट के अनुसार 98 फ़ीसद लाश जली हुई थी और शरीर का जो हिस्सा जला हुआ नहीं हुआ था, वहां की हड्डियां टूटी हुईं थीं.  पाकिस्तान के विदेश मंत्री शाह महमूद कुरैशी ने कहा है कि 19 दिसंबर को इस्लामी देशों के समूह ओआईसी की विशेष बैठक पाकिस्तान में होगी जिसमें मुख्य रूप से अफ़ग़ानिस्तान पर चर्चा होगी.  अख़बार डॉन के अनुसार शनिवार को लाहौर के गवर्नर हाउस में पत्रकारों को संबोधित करते हुए विदेश मंत्री ने कहा कि अगर विदेशों में अफ़ग़ानिस्तान की संपत्ति पर लगी रोक को नहीं हटाया गया तो आर्थिक संकट पैदा हो सकती है जिससे हालात और चिंताजनक हो सकते हैं.  उन्होंने कहा कि दो करोड़ 28 लाख अफ़ग़ान नागरिकों को खाने-पीने की चीज़ों की कमी हो सकती है और 32 लाख बच्चे भुखमरी के शिकार हो सकते हैं.  ओआईसी की बैठक के बारे में जानकारी देते हुए क़ुरैशी ने कहा, "काउंसिल ऑफ़ फ़ॉरेन मिनिस्टर्स की बैठक 41 बरस बाद हो रही है. ओआईसी के आला अधिकारी 18 दिसंबर को ही पाकिस्तान पहुँच जाएंगे."  उन्होंने कहा कि इस विशेष बैठक के लिए अमेरिका, चीन, ब्रिटेन, रूस, यूरोपीय यूनियन, यूएन एजेंसीज़, और वर्ल्ड बैंक के प्रतिनिधियों को न्यौता दिया जा रहा है.  क़ुरैशी के अनुसार जर्मनी, जापान, कनाडा और ऑस्ट्रेलिया की अहमियत को देखते हुए उन्हें भी दावत दी जा रही है और अफ़ग़ानिस्तान से भी एक प्रतिनिधिमंडल आएगा जो दुनिया भर के लोगों को बताएगा कि इस वक़्त अफ़ग़ानिस्तान में ज़मीनी हालात क्या हैं.  क़ुरैशी के अनुसार इमरान ख़ान के सऊदी दौरे के बाद इस बैठक को बुलाने का फ़ैसला किया गया. भारत क ज़िक्र करते हुए क़ुरैशी ने कहा, भारत ने 15 अगस्त के बाद पाकिस्तान के ख़िलाफ़ भरपूर मुहिम चलाई जिसका उद्देश्य पाकिस्तान पर पाबंदी लगवाना था लेकिन राजनयिक स्तर पर पाकिस्तान ने भारत की इस कोशिश को नाकाम कर दिया.  उन्होंने कहा कि इस बैठक में ख़ास तौर पर दो चीज़ों की तरफ़ लोगों का ध्यान आकर्षित करने की कोशिश की जाएगी. पहला यह कि अफ़ग़ानिस्तान में मानवीय संकट पैदा हो उससे पहले उस पर क़ाबू पाया जाए और दूसरा यह कि अफ़ग़ानिस्तान के लिए साधन कैसे जमा किया जाए.  उन्होंने कहा कि पाकिस्तान ने अफ़ग़ानिस्तान को 50 हज़ार टन गेहूं देने का फ़ैसला किया है और भारत से पाकिस्तान के रास्ते अफ़ग़ानिस्तान गेहूं भेजने की भी इजाज़त दे दी है.  अफ़ग़ानिस्तान की तालिबान सरकार ने भारत की ओर से भेजी जा रही सामग्री को पाकिस्तान के रास्ते अफ़ग़ानिस्तान भेजने की इजाज़त देने के पाकिस्तान के फ़ैसले का स्वागत किया है.  अफ़ग़ानिस्तान में पाकिस्तान के राजदूत ने तालिबान के विदेश मंत्री से मिलकर उन्हें इस फ़ैसले की जानकारी दी. तालिबान विदेश मंत्रालय के प्रवक्ता अब्दुल क़ादिर बल्ख़ी ने ट्वीट कर कहा, ''आज विदेश मंत्री मौलवी अमीर ख़ान मुत्तक़ी ने अफ़ग़ानिस्तान में पाकिस्तान के राजदूत मंसूर अहमद ख़ान से मुलाक़ात की. इस मीटिंग में दोनों देशों के बीच व्यापार बढ़ाने और भारत से आने वाले गेंहू को अफ़ग़ानिस्तान पहुँचाने में पाकिस्तान की मदद पर विचार विमर्श किया गया.'' अफ़ग़ान प्रवक्ता अब्दुल क़ादिर बल्ख़ी ने कहा कि तालिबान विदेश मंत्री ने इजाज़त देने के लिए पाकिस्तान का शुक्रिया अदा किया.  अक्टूबर में मॉस्को में हुई बैठक के दौरान भारतीय दल ने तालिबान से अनौपचारिक मुलाक़ात में कहा था कि वो पाकिस्तान से इस बात की अपील करे कि वो भारत के सामानों को पाकिस्तान के रास्ते अफ़ग़ानिस्तान भेजने की इजाज़त दे. तालिबान के विदेश मंत्री ने नवंबर में पाकिस्तान का दौरा किया था और इमरान ख़ान से गुज़ारिश की थी कि वो भारत के सामान को पाकिस्तान के रास्ते अफ़ग़ानिस्तान जाने की इजाज़त दे दें.  उस समय इमरान ने विश्वास दिलाया था कि पाकिस्तान इस पर ग़ौर करेगा.  पाकिस्तानी विदेश मंत्रालय ने एक बयान जारी कर कहा है कि इस महीने के शुरू में कैबिनेट की बैठक में इस पर फ़ैसला लिया गया और भारतीय दूतावास को भी इस फ़ैसले की जानकारी दे दी गई है.  (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक और ट्विटर पर फ़ॉलो भी कर सकते हैं.)
पाकिस्तान के सियालकोट में ईशनिंदा के आरोप में भीड़ के हाथों पीट-पीटकर मार दिए गए श्रीलंकाई नागरिक प्रियांथा दियावदाना की पत्नी ने पाकिस्तानी सरकार और प्रधानमंत्री इमरान ख़ान से निष्पक्ष जाँच और न्याय की मांग की है.  शुक्रवार को पंजाब प्रांत में सियालकोट की एक फ़ैक्ट्री में मैनेजर के पद पर काम करने वाले प्रियांथा को एक भीड़ ने ईशनिंदा के आरोप में पीट-पीटकर मारा डाला था और उनके शव को आग लगा दी थी.  पुलिस का कहना है कि आतंकवाद की धाराओं के तहत अभियुक्तों के ख़िलाफ़ मुक़दमा दर्ज कर लिया गया है और 100 से ज़्यादा लोग हिरासत में हैं.  सूचनाओं के मुताबिक़ पंजाब प्रांत की राजधानी लाहौर में रखे श्रीलंकाई व्यक्ति के शव को अगले एक दो दिन में श्रीलंका भेज दिया जाएगा.  इस घटना पर श्रीलंका के प्रधानमंत्री महिंदा राजपक्षे ने कड़ी टिप्पणी की है. उन्होंने ट्वीट किया है, "पाकिस्तान में दंगाई भीड़ के प्रियांथा दियावदाना पर भयानक हमले को देखकर स्तब्ध हूँ. मेरी भावनाएं उनकी पत्नी और परिवार के साथ हैं. श्रीलंका और उसके लोगों को प्रधानमंत्री इमरान ख़ान पर भरोसा है कि वो इसमें शामिल सभी लोगों को सज़ा देने के अपने वादे पर क़ायम रहेंगे." वहीं पाकिस्तान के प्रधानमंत्री इमरान ख़ान ने ट्विटर पर बताया है कि उन्होंने यूएई से श्रीलंकाई राष्ट्रपति गोटाबाया राजपक्षे से बात की है. "सियालकोट में प्रियांथा दियावदाना की हत्या को लेकर हमारे राष्ट्र के ग़ुस्से और शर्म के बारे में श्रीलंका के लोगों को बताया है. मैंने उन्हें सूचित किया है कि 100 से अधिक लोगों को गिरफ़्तार किया गया है और भरोसा दिलाया है कि उन पर क़ानून की पूरी गंभीरता के साथ मामला चलाया जाएगा."   इससे पहले इमरान ख़ान ने सियालकोट की घटना पर ट्वीट करते हुए इसकी निंदा की थी और इसे 'पाकिस्तान के लिए एक शर्मनाक दिन' बताया था. 'मेरे पति बेगुहान इंसान थे' प्रियांथा दियावदाना की पत्नी निरूशी दिसानायके का कहना है कि 'मेरे पति एक निर्दोष इंसान थे. मैंने ख़बरों में देखा कि उन्हें उस देश में इतना काम करने के बाद बेदर्दी से उनकी हत्या कर दी गई है.' "मैंने इंटरनेट पर देखा कि ये घटना बेहद अमानवीय थी. मैं श्रीलंका के राष्ट्रपति और पाकिस्तान के राष्ट्रपति और प्रधानमंत्री से इसकी निष्पक्ष जांच की अपील करती हूँ ताकि मेरे पति और हमारे दो बच्चों को इंसाफ़ मिल सके." उनके भाई कमाला श्रीशांता कुमारा ने बीबीसी को बताया है कि प्रियांथा दियावदाना 2012 से सियालकोट की उस फ़ैक्ट्री में काम कर रहे थे.  "उस फ़ैक्ट्री के मालिक के बाद उन्होंने ही उस पूरी फ़ैक्ट्री का ज़िम्मा संभाला हुआ था. जहाँ तक मुझे जानकारी है कि एक कट्टरपंथी संगठन का पोस्टर अंदर लगा हुआ था और इस हादसे की वजह की जांच करने के लिए एक हड़ताल बुलाई गई थी." शैक्षिक रूप से प्रियांथा दियावदाना एक इंजीनियर थे. उनके बेटों की उम्र 10 साल और 9 साल है.  पंजाब सरकार के क़ानून मंत्री राजा बशारत का कहना है कि सियालकोट की घटना की प्राथमिक जाँच की रिपोर्ट प्रधानमंत्री और मुख्यमंत्री पंजाब को पेश कर दी गई है.  उनका कहना है कि सियालकोट घटना की जाँच के लिए फ़ौज के ख़ुफ़िया संगठनों के अधिकारी पहले ही से क़ानूनी एजेंसियों के साथ जाँच-पड़ताल कर रहे हैं.  बीबीसी संवाददाता शहज़ाद मलिक से बात करते हुए उन्होंने कहा कि पाकिस्तान की सेना के ख़ुफ़िया एजेंसी आईएसआई के अलावा मिलिट्री इंटेलिजेंस और सिविलियन ख़ुफ़िया संगठन इंटेलिजेंस ब्यूरो के कर्मचारी भी जांच टीम का हिस्सा हैं.  उन्होंने कहा कि इस घटना की प्राथमिक जांच रिपोर्ट के मुताबिक़ अब तक 100 से अधिक लोगों को हिरासत में लिया गया है जिसमें से अधिकतर वो लोग हैं जो प्रदर्शन में शामिल थे जबकि कुछ ऐसे लोग भी हिरासत में लिए गए हैं जो कि घटनास्थल पर मौजूद थे. सियालकोट पुलिस के एक कर्मचारी के मुताबिक़ जिन लोगों को हिरासत में लिया गया है उनमें से एक दर्जन के क़रीब वो लोग भी शामिल हैं जिन्हें कुछ समय पहले तहरीक-ए-लब्बैक के धरना प्रदर्शन से पहले हिरासत में लिया गया था.  पंजाब के क़ानून मंत्री राजा बशारत का कहना था कि हिरासत में लिए गए लोगों के शुरुआती बयान के आधार पर अन्य लोगों की गिरफ़्तारियों के लिए छापेमारी जारी है जिन्होंने भीड़ को श्रीलंकाई नागरिक के ख़िलाफ़ हिंसा करने के लिए उकसाया. उन्होंने कहा कि इस मामले में स्थानीय पुलिस की ओर से कोई कोताही नहीं बरती गई थी और सूचना मिलने के 20 मिनट के बाद पुलिस अधिकारी घटनास्थल पर पहुंच गए थे.  राजा बशारत ने बताया कि हिंसा में मारे गए श्रीलंकाई नागिरक के शव को उनके देश भेजने के लिए विदेश मंत्री से संपर्क किया गया है.  उन्होंने यह भी बताया कि सियालकोट और उसके आसपास के गिरजाघरों और विदेशी फ़ैक्ट्री वर्कर्स की सुरक्षा सख़्त कर दी गई है.  दूसरी ओर लाहौर में आईजी पंजाब के साथ प्रेस कॉन्फ़्रेंस करते हुए पंजाब सरकार के प्रवक्ता हसन ख़ावर ने बताया कि सियालकोट घटना में शामिल 118 लोगों को गिरफ़्तार किया जा चुका है जिनमें 13 मुख्य अभियुक्त शामिल हैं और तमाम मुख्य अभियुक्तों की शिनाख़्त हो चुकी है.  उनका कहना था कि घटनास्थल से जुड़ी 160 कैमरा फ़ुटेज ली गई हैं और गिरफ़्तारियों के लिए 10 टीमें गठित कर दी गई हैं जबकि इस मामले में आतंकवाद की धाराएं जोड़ी गई हैं.  पंजाब सरकार की प्राथमिक जांच रिपोर्ट में कहा गया है कि फ़ैक्ट्री मैनेजर के नियम और काम लेने की वजह से कुछ कर्मचारी फ़ैक्ट्री मैनेजर से नाख़ुश थे. रिपोर्ट के मुताबिक़ भीड़ ने श्रीलंकाई नागरिक के ख़िलाफ़ हिंसा की शुरुआत सुबह 11 बजे के क़रीब शुरू की. घटना के वक़्त फ़ैक्ट्री के मालिक ग़ायब हो गए थे. रिपोर्ट में कहा गया है कि कुछ विदेशी कंपनियों के प्रतिनिधिमंडल को फ़ैक्ट्री का दौरा करना था. श्रीलंकाई मैनेजर ने फ़ैक्ट्री की मशीनों की साफ़-सफ़ाई का आदेश दिया हुआ था और उनसे धार्मिक स्टिकर हटाने को कहा गया था.  रिपोर्ट में कहा गया है कि कथित तौर पर जब फ़ैक्ट्री कर्मचारियों ने स्टिकर नहीं हटाया तो मैनेजर ने ख़ुद हटा दिया. पाकिस्तानी सेना के प्रमुख जनरल क़मर जावेद बाजवा ने भी इस घटना की कड़ी निंदा करते हुए इसे बेहद शर्मनाक घटना बताया है और कहा है कि इस तरह से अदालत से इतर कार्रवाई करना बिलकुल अस्वीकार्य है. आईएसपीआर के मुताबिक़ आर्मी चीफ़ ने कहा है कि इस घिनौने जुर्म के अपराधियों को सज़ा दिलाने के लिए सिविल एडमिनिस्ट्रेशन को हर मुमकिन मदद पहुंचानी चाहिए.  (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
