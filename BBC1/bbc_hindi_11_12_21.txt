साल 2001 में ऐसी दो घटनाएं हुईं, जिन्होंने दुनिया की धुरी हिला दी थी. एक तरफ़, दुनिया 9/11 हमलों की प्रतिक्रिया में उलझी थी. दूसरी ओर, इसके ठीक तीन महीने बाद 11 दिसंबर को विश्व व्यापार संगठन (डब्ल्यूटीओ) एक ऐसी घटना के केंद्र में था, जिसका असर 21वीं सदी में पूरी दुनिया पर होने वाला था.  इसके बावजूद, बहुत कम को पता है कि ऐसा कुछ हुआ था. तारीख़ पता होने की बात तो दूर की है. डब्ल्यूटीओ में चीन के शामिल हो जाने से अमेरिका, यूरोप और एशिया के अधिकतर देशों के खेल को ही बदल दिया. यही नहीं, तेल और मेटल जैसे बहुमूल्य संसाधनों वाले हर देश के लिए चीज़ें बदल गईं. इस घटना का आर्थिक और भूराजनैतिक महत्व तो बहुत ज़्यादा था, लेकिन आम लोगों ने इस पर ग़ौर नहीं किया. दुनिया ने जो वैश्विक वित्तीय मंदी देखी, उसकी जड़ में भी इसी से हुआ असंतुलन था. उत्पादन से जुड़ी नौकरियों को चीन भेजने को लेकर जी-7 देशों में पैदा हुए घरेलू असंतोष से राजनीतिक चोट भी हुई. पूर्व अमेरिकी राष्ट्रपति बिल क्लिंटन जैसे नेताओं ने वादा किया था कि 'लोकतंत्र के सबसे ठोस मूल्यों में से एक आर्थिक आज़ादी' को चीन भेजने से दुनिया का ये सबसे अधिक आबादी वाला देश राजनीतिक आज़ादी के रास्ते पर भी चलेगा. क्लिंटन ने कहा था, "जब लोगों के पास सिर्फ़ सपने देखने की ही नहीं बल्कि सपनों को पूरा करने की भी आज़ादी होगी, तब वो चाहेंगे कि उनकी बात भी सुनी जाए." लेकिन ये नीति नाकाम रही. चीन ने अपनी मौजूदा स्थिति की तरफ़ तेज़ी से बढ़ना शुरू कर दिया. चीन इस समय दुनिया की दूसरी सबसे बड़ी अर्थव्यवस्था है और उसका दुनिया की सबसे बड़ी अर्थव्यवस्था बनना तय है. चीन को डबल्यूटीओ में शामिल करने के फ़ैसले में भूमिका निभाने वाली अमेरिकी का ट्रेड प्रतिनिधि चार्लीन बारशेफ्स्की ने हाल ही में वॉशिंगटन इंटरनेशनल ट्रेड एसोसिएशन के पैनल में कहा था कि चीन के आर्थिक मॉडल ने कुछ हद तक इस पश्चिमी विचार को धता बताया है कि 'आप राजनीतिक नियंत्रण में एक अभिनव समाज नहीं बना सकते.' उन्होंने कहा, "कहने का मतलब ये नहीं है कि चीन की नवाचार क्षमता उसके आर्थिक मॉडल से मज़बूत हुई है. कहने का मतलब ये है कि पश्चिमी देशों ने जिस सिस्टम को असंगत माना था वो दरअसल, असंगत सिस्टम नहीं था." साल 2000 से पहले चीन की पहचान प्लास्टिक के अलग-अलग सामान और सस्ते सामान के प्रमुख उत्पादनकर्ता की थी. ये चीज़ें ज़रूरी तो थीं लेकिन ना ही इनसे दुनिया बदल रही थी और ना ही आप इनसे दुनिया को हरा सकते थे. दुनिया के कारोबार की सूची में चीन के ऊपर चढ़ने से एक बड़ा वैश्विक बदलाव आया है. काम करने को इच्छुक चीन की आबादी और सुपर हाई टेक फैक्ट्रियों और चीन की सरकार और पश्चिमी बहुराष्ट्रीय कंपनियों के बीच ख़ास रिश्तों ने ऐसा शक्तिशाली गठजोड़ बनाया की दुनिया की शक्ल ही बदल गई. चीन धीरे-धीरे दुनिया की सबसे बड़ी कंपनियों की सप्लाई चेन का हिस्सा बनता गया. चीन के पास सस्ते मज़दूरों की सेना थी जो पश्चिम के उच्च जीवनस्तर के लिए ज़रूरी हर सामान का उत्पादन कर रही थी. अर्थशास्त्री इसे सप्लाई शॉक कहते हैं और इसका असर बेशक चौंकाने वाला है. इसका असर आज भी दुनिया भर में दिखाई दे रहा है. विश्व की अर्थव्यवस्था में चीन के शामिल होने ने कई बड़ी आर्थिक उपलब्धियां हासिल की हैं, इनमें बड़ी आबादी को ग़रीबी से निकालना है. चीन के डब्ल्यूटीओ में शामिल होने से पहले देश की पचास करोड़ आबादी ग़रीबी रेखा से नीचे थे. आज की बात की जाए तो ये शून्य है क्योंकि इस दौरान देश की अर्थव्यवस्था 12 गुणा बढ़ चुकी है. चीन का विदेशी मुद्रा भंडार 16 गुणा बढ़कर 2.3 ट्रिलियन डॉलर पहुँच गया है.  साल 2000 में चीन उत्पादों के आयात में दुनिया में सातवें नंबर पर था लेकिन जल्द ही यह नंबर एक पर पहुंच गया. चीन में अभी आर्थिक प्रगति की दर 8 प्रतिशत सालाना है लेकिन एक समय यह 14 प्रतिशत तक पहुंच गई थी जबकि पिछले साल यह 15 प्रतिशत पर स्थिर हो गई थी. कंटेनर जहाज़ वैश्विक व्यापार की रीढ़ होते हैं. डब्ल्यूटीओ में शामिल होने में चीन आने-जाने वाले कंटेनरों की संख्या 4 करोड़ से बढ़कर आठ करोड़ पहुंच गई थी. जबकि साल 2011 में चीन के डब्ल्यूटीओ में शामिल होने के एक दशक बाद चीन से आने जाने वाले कंटेनरों की संख्या तीन गुणा बढ़कर 12 करोड़ 90 लाख को पार कर गई थी. पिछले साल ये संख्या 24.5 करोड़ थी. चीन पहुँचने वाले आधे कंटेनर जहाँ ख़ाली थे, वहीं चीन से निकलने वाले सभी कंटेनर सामान से भरे थे. चीन का हाइवे नेटवर्क भी तेज़ी से बढ़ा है. 1997 में चीन में 4700 किलोमीटर लंबे हाईवे थे जो 2020 में बढ़कर 161000 किलोमीटर लंबे हो गए हैं. चीन के पास अब दुनिया का सबसे लंबा हाईवे नेटवर्क है. चीन में दो लाख से अधिक आबादी वाले 99 प्रतिशत शहर अब हाइवे से जुड़े हैं. इस उन्नत इंफ्रास्ट्रक्चर के साथ-साथ चीन को उत्पादन बढ़ाने के लिए मेटल, ईंधन, और खनिजों की भी ज़रूरत है. चीन की तेज़ी से बढ़ती ऑटोमोबाइल और इलेक्ट्रिकल एप्लायंस इंडस्ट्री के लिए स्टील ज़रूरी है. साल 2005 में चीन पहली बार स्टील का निर्यातक बना और अब चीन दुनिया का सबसे बड़ा स्टील निर्यातक है. 1990 के दशक में चीन सालान दस करोड़ टन स्टील का उत्पादन करता था. डब्ल्यूटीओ का सदस्य बनने के बाद चीन साल 2012 में 70 करोड़ टन स्टील उत्पादन तक पहुंच गया था और साल 2020 में चीन ने सौ करोड़ टन का आँकड़ा पार कर लिया. चीन इस समय दुनियाभर में स्टील उत्पादन का 57 फ़ीसदी उत्पादन करता है और जितनी स्टील पूरी दुनिया साल 2001 में उत्पादित करती थी उतनी अब अकेले चीन कर रहा है. सेरेमिक टाइल और उद्योग में काम आने वाले कई अन्य उत्पादों के मामले में भी चीन ने ऐसा ही किया है. इलेक्ट्रॉनिक्स, कपड़ों, खिलौनों और फर्नीचर के मामले में भी चीन दुनिया में सप्लाई का सबसे प्रमुख स्रोत है और चीन ने दुनिया भर के उत्पादकों को दाम कम करने पर मजबूर किया है. चीन के डब्ल्यूटीओ में शामिल होने के बाद अर्थशास्त्रियों ने उत्पादनों की क़ीमतों में हैरान करने वाली गिरावट दर्ज की थी.  साल 2000 से 2005 के बीच चीन का कपड़ों का निर्यात दोगुना हो गया और इस दौरान वैश्विक कारोबार में चीन का हिस्सा पाँचवें से होकर तीसरा हो गया. साल 2005 के बाद कपड़ा क्षेत्र में उत्पादन कोटा हटा दिया गया और चीन की हिस्सेदारी और भी ज़्यादा बढ़ गई. हालांकि चीन में उत्पादन महंगा होने से बांग्लादेश और वियतनाम जैसे विकासशील देशों में उत्पादन बढ़ने लगा और चीन की हिस्सेदारी पिछले साल 32 फ़ीसदी पर पहुंच गई. चीन के डब्ल्यूटीओ में शामिल होने के ज़िम्मेदार रहे मंत्री लोगं योंग्टू ने बीते दो दशकों पर रोशनी डालते हुए स्वीकार किया कि, "मैं ये नहीं मानता कि चीन को डब्ल्यूटीओ में शामिल करना एक ऐतिहासिक भूल थी (अमेरिका और पश्चिमी देशों की), हालांकि मैं ये मानता हूँ की इसके फ़ायदे ऊंचे-नीचे हैं. पूरी तस्वीर ये है कि जब चीन का अपना विकास हो रहा था तब दुनिया को भी एक बड़ा एक्सपोर्ट मार्केट मिल रहा था." लोंग योंग्टू ने कहा, "जब दौलत का बँटवारा बराबर नहीं होता है तब सरकारों को घरेलू नीतियों के ज़रिए उस बंटवारे को सही करना चाहिए. लेकिन ऐसा करना आसान नहीं है." उन्होंने कहा, "हो सकता है कि दूसरे पर आरोप लगाना आसान हो लेकिन मैं ये नहीं मानता कि दूसरों पर आरोप लगाने से समस्या का समाधान हो जाता है. चीन की अनुपस्थिति में अमेरिका का उत्पदान उद्योग मेक्सिको पहुँच जाएगा." फिर उन्होंने चीन के एक ग्लास उत्पादक का उदाहरण दिया, जिसने अमेरिका में फ़ैक्ट्री खोलने के लिए संघर्ष किया. उन्होंन कहा, "उसके लिए वहां प्रतिद्वंदी कर्मचारी खोजना बहुत मुश्किल हो गया. उसने मुझे बताया कि अमेरिका के कामगारों का पेट तो मेरे पेट से भी बड़ा है." अब घूमकर बात फिर वहीं आ गई है. डब्ल्यूटीओ के भीतर चीन ने अहम कामयाबी हासिल की है. अभी बाइडन प्रशासन पूर्ववर्ती प्रशासन की रुकावटों वाली नीतियों को बदलने की जल्दबाज़ी में नहीं है.  चीन को पश्चिमी की वर्कशाप के रूप में देखा गया था लेकिन चीन ने डब्ल्यूटीओ की अपनी सदस्यता का इस्तेमाल इससे कहीं अधिक हासिल करने के लिए कर लिया है. उदाहरण के तौर पर चीन ने ऐसे गठजोड़ बनाए हैं जो उसे नेट ज़ीरो जलवायु परिवर्तन उत्पादन करने के लिए ज़रूरी रेयर अर्थ मटीरियल (ऐसे प्राकृतिक संसाधन जो आसानी से उपलब्ध नहीं है) मुहैया कराएंगे.  चीन ने दुनिया भर में अपनी इंडस्ट्री को फैलाया है और उसके पीछे चीन की सरकार खड़ी है. अमेरिका कूटनीतिक और आर्थिक रूप से चीन को रोकने की कोशिशें कर रहा है और इसके लिए वो एशिया और यूरोप में गठबंधन बना रहा है. जैसा की अमेरिका की पूर्व कारोबार प्रतिनिधी बारशेफ्स्की कहती हैं, "चीन कुछ समय से इस बहुत अलग रास्ते पर चल रहा है. इसका मतलब क्या है? राष्ट्र केंद्रित आर्थिक मॉडल का मज़बूत होना  इसमें तय उद्योगों को भारी सब्सिडी दी जाती है. चीन एक महाशक्ति के रूप में उभर रहा है और इस नए दौर का नेता बन रहा है, जिसे वो चौथी ओद्योगिक क्रांति कहता है. यहाँ संभालने के लिए बहुत कुछ है. डब्ल्यूटीओ इतना नहीं संभाल सकता है." अब 20 साल बाद एक ऐसे निर्णय ने दुनिया को बदल दिया है, जिस पर बहुत ध्यान नहीं दिया गया था. चीन के लिए ये एक बड़ी कामयाबी साबित हुआ है. पश्चिमी देशों की भूराजनैतिक रणनीति फेल हो गई है. यदि आर्थिक दृष्टिकोण से कहा जाए तो इस निर्णय से पश्चिमी देश चीन जैसे बनते जा रहे हैं. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
पाकिस्तान की शिकायत रही है कि जो बाइडन ने अमेरिका की सत्ता संभालने के बाद से प्रधानमंत्री इमरान ख़ान को एक फ़ोन तक नहीं किया है.  इसकी शिकायत  पाकिस्तान के राष्ट्रीय सुरक्षा सलाहकार मोईद यूसुफ़ तक ने की है. लेकिन अमेरिका पर पाकिस्तान की इन शिकायतों का कोई असर नहीं हुआ और अमेरिकी राष्ट्रपति जो बाइडन ने इमरान ख़ान से अब तक कोई बात नहीं की है. पिछले महीने जब अमेरिका ने लोकतंत्र समिट में शामिल होने के लिए पाकिस्तान को आमंत्रित किया तो ऐसा लग रहा था कि दोनों देशों के रिश्तों में जमी बर्फ़ कुछ हद तक पिघलेगी.  वर्चुअल लोकतंत्र समिट का आयोजन अमेरिका की अगुआई में नौ और 10 दिसंबर को किया गया है. आज इस समिट का आख़िरी दिन है. लेकिन इस समिट में शामिल होने से पाकिस्तान ने इनकार कर दिया. ऐसा तब है जब दक्षिण एशिया से भारत, पाकिस्तान, मालदीव और नेपाल को ही बुलाया गया था. बांग्लादेश और श्रीलंका को इसमें नहीं बुलाया गया था.   बाइडन प्रशासन ने 110 देशों कों इस समिट में आमंत्रित किया है. इसमें चीन, रूस और तुर्की को भी आमंत्रित नहीं किया गया है जबकि ताइवान को बुलाया गया है. ताइवान को बुलाने पर चीन ने सख़्त आपत्ति जताई थी. कहा जा रहा है कि पाकिस्तान ने इस समिट में शामिल नहीं होने का फ़ैसला चीन के कारण किया है. ये भी कहा जा रहा है कि अमेरिका से ख़राब रिश्तों के बीच पाकिस्तान का यह रुख़ द्विपक्षीय संबंधों को और बिगाड़ देगा.  पाकिस्तान के विदेश मंत्रालय ने घंटों के परामर्श के बाद एक प्रेस रिलीज़ जारी किया और स्पष्ट किया वो इसमें शामिल नहीं होगा. पहले कहा जा रहा था कि पाकिस्तान राष्ट्रपति बाइडन की इस पहले में अपने किसी मंत्री को भेज देगा लेकिन आख़िरकार इसमें नहीं शामिल होने का फ़ैसला किया.  पाकिस्तान के विदेश मंत्रालय की ओर से जारी प्रेस रिलीज़ में कहा गया है, ''अमेरिका के साथ हमारी साझेदारी मायने रखती है और हम उम्मीद करते हैं कि क्षेत्रीय और अंतरराष्ट्रीय मोर्चों पर दोनों देशों के द्विपक्षीय संबंधों में विस्तार होगा. हम लोकतंत्र और मानवाधिकार के मुद्दों पर अमेरिका से संपर्क में रहेंगे. हम भविष्य में इस तरह की पहल में शामिल होने की उम्मीद करते हैं.''  पाकिस्तानी विदेश मंत्रालय के इस बयान को ट्वीट करते हुए चीनी विदेश मंत्रालय के प्रवक्ता चाओ लिजिअन ने लिखा है, ''पाकिस्तान ने लोकतंत्र समिट में शामिल होने से इनकार कर दिया. एक असली और मज़बूत भाई!''  चीनी विदेश मंत्रालय के प्रवक्ता की इस टिप्पणी से साफ़ है कि चीन पाकिस्तान के इनकार से ख़ुश है. इसे लेकर पाकिस्तानी मीडिया में जो रिपोर्ट छपी है, उसमें भी कहा गया है कि पाकिस्तान के इनकार के पीछे की सबसे बड़ी वजह चीन है.  पाकिस्तान के अंग्रेज़ी अख़बार एक्सप्रेस ट्रिब्यून ने लिखा है, ''एक बड़ी वजह है, इस समिट में चीन को नहीं बुलाना. दोनों देशों के बीच जिस तरह का संबंध है, उसे देखते हुए इस्लामाबाद ने इस समिट से ख़ुद को दूर रखा. एक बड़ा कारण यह भी है कि राष्ट्रपति बाइडन ने पाकिस्तानी पीएम इमरान ख़ान की उपेक्षा की है, ऐसे में पाकिस्तान के लिए शामिल होना बहुत सहज स्थिति नहीं थी. पिछले साल सत्ता में आने के बाद से बाइडन ने इमरान ख़ान से बात तक नहीं की है. लेकिन अमेरिका से इस आमंत्रण को रिश्तों पर जमी बर्फ़ पिघलाने की कोशिश के तौर पर देखा जा रहा था.''  एक्सप्रेस ट्रिब्यून ने लिखा है, ''यह स्पष्ट नहीं है कि पाकिस्तान के इस फ़ैसले के पीछे चीन है लेकिन आधिकारिक सूत्रों ने पुष्टि की है कि इस मामले में पाकिस्तान ने चीन से संपर्क किया था. पाकिस्तान के इनकार से साफ़ होता है कि अमेरिका से द्विपक्षीय रिश्ते किस हद तक ख़राब हैं. पाकिस्तान को ये भी डर है कि अमेरिका लोकतंत्र और मानवाधिकारों का हवाला देकर प्रतिबंध भी लगा सकता है.''   पाकिस्तान के इस फ़ैसले पर वहाँ के राजनयिक और पत्रकारों की भी प्रतिक्रिया आ रही है. भारत में पाकिस्तान के उच्चायुक्त रहे अब्दुल बासित ने ट्वीट किया है, ''लोकतंत्र समिट में पाकिस्तान का नहीं जाना एक संतुलित और चौकस फ़ैसला मालूम पड़ता है.'' बासित के इस ट्वीट को रीट्वीट करते हुए पाकिस्तान के पत्रकार कामरान यूसुफ़ ने लिखा है, ''चौकस? ऐसा लगता है कि हमने ख़ुद को एक कोने में रख लिया है!''  कामरान यूसुफ़ के ट्वीट के जवाब में बासित ने लिखा है, ''पाकिस्तान और अमेरिका के रिश्ते पहले से ही किसी कोने में पड़े हैं. अंतरराष्ट्रीय संबंध एक प्रक्रिया है न कि इवेंट. हम अपने लिए और परेशानी नहीं पैदा कर सकते. अब समय ठोस चीज़ों पर ध्यान देने का है. जो हम कर रहे हैं, उसे जानते हैं और अच्छे की उम्मीद करते हैं.''  इस मुद्दे पर अब्दुल ने बासित यूट्यूब पर एक वीडियो भी पोस्ट किया है. इस वीडियो में अब्दुल बासित ने इमरान ख़ान के लोकतंत्र समिट में शामिल नहीं होने के फ़ैसले का बचाव किया है. अब्दुल बासित ने कहते हैं, ''इस लोकतंत्र समिट को देखिए तो ऐसा लगता है कि चीन विरोधी कैंपेन है. जिन लोगों को बुलाया गया है और जिन्हें नहीं बुलाया गया है, उससे भी यही पता चलता है.''  ''चीन और रूस को नहीं बुलाया गया लेकिन बांग्लादेश और तुर्की को तो बुलाना चाहिए था. लोकतंत्र का मतलब पश्चिमी लोकतंत्र होना नहीं होता है. मज़े की बात यह है कि ताइवान को भी बुलाया गया है. ताइवान को अमेरिका ने वन चाइना पॉलिसी मानने के बावजूद बुलाया है. हम ये कैसे उम्मीद कर सकते हैं कि जिस समिट में चीन मौजूद ना हो और ताइवान हो, वहाँ पाकिस्तान जाए. हमें बुलाने की वजह लगती है कि अमेरिका इसके ज़रिए पाकिस्तान और चीन के रिश्तों में दरार पैदा करने की कोशिश कर रहा था. हमारा फ़ैसला बिल्कुल दुरुस्त है.'' बासित का कहना है, ''इस समिट में नहीं जाने से पाकिस्तान के रिश्ते अमेरिका से ख़राब हो जाएंगे, ऐसा नहीं लगता. रिश्ते तो पहले से ही ख़राब हैं. किसी इवेंट में शाामिल होने से संबंध अच्छे नहीं होते हैं. एक दिन में दोनों देशों के रिश्ते ठीक नहीं होने वाला है. अमेरिका अपने हितों को साधने के लिए लोकतंत्र समिट कर रहा है. इससे पहले एक जलवायु सम्मेलन हुआ था, उसमें पाकिस्तान को नहीं बुलाया गया था. लोकतंत्र समिट के ज़रिए अमेरिका ने दाना फेंकने की कोशिश की थी. लेकिन हमने बिल्कुल ठीक फ़ैसला किया. हम अब इस बात को लेकर आश्वस्त हैं कि दोनों देशों के बीच रणनीतिक साझेदारी नहीं हो सकती.''    लोकतंत्र समिट में शामिल नहीं होने के फ़ैसले के बाद गुरुवार को पाकिस्तान के प्रधानमंत्री इमरान ख़ान ने इस्लामाबाद कॉन्क्लेव 2021 को संबोधित करते हुए कहा, ''अमेरिका-चीन के 'शीत युद्ध' में पाकिस्तान किसी का पक्ष नहीं लेना चाहता है लेकिन दोनों के बीच तनाव को कम करना चाहते हैं.''  (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
लंदन में एक अनाधिकारिक ट्राइब्यूनल की पड़ताल से पता चला है कि चीन, वीगर अल्पसंख्यकों को हर तरह से प्रताड़ित कर रहा है. इनमें मानवाधिकारों का हनन, जबरन मजबूरी और उत्पीड़न शामिल है.  ट्राइब्यूनल का कहना है कि महिलाओं की ज़बरन नसबंदी की जा रही है और उन्हें अपने परिवारों से अलग किया जा रहा है. उन्हें बंदी शिविरों में रखा जा रहा है और उनके साथ बलात्कार किया जा रहा है. केरोलीन हॉवली ने ट्राइब्यूनल के सामने गवाही देने वाले एक ऐसे ही व्यक्ति से बात की. उन्हें वर्ष 2017 में बंदी बनाया गया था और उसके बाद उन्हें प्रताड़ित किया गया. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
प्रधानमंत्री कार्यालय (PMO) ने रविवार की तड़के ट्वीट करके जानकारी दी कि प्रधानमंत्री नरेंद्र मोदी के निजी ट्विटर अकाउंट से 'कुछ समय के लिए छेड़छाड़' की गई थी. प्रधानमंत्री नरेंद्र मोदी के निजी अकाउंट से रविवार देर रात क़रीब 2.11 बजे और 2.15 बजे बिटकॉइन से जुड़े एक जैसे दो ट्वीट किए गए थे, जिनमें कहा गया था कि 'भारत ने अब बिटकॉइन को वैध टेंडर के रूप में स्वीकार कर लिया है, सरकार आधिकारिक रूप से 500 बिटकॉइन ख़रीदेगी और उसे देश के सभी नागरिकों में बाँटेगी.'  इसके साथ ही ट्वीट में एक संभावित स्कैम का लिंक भी लगा हुआ था.  प्रधानमंत्री नरेंद्र मोदी के निजी ट्विटर हैंडल से इन ट्वीट को कुछ मिनटों में ही डिलीट कर दिया गया लेकिन सोशल मीडिया में इसका स्क्रीनशॉट वायरल हो चुका है.  ट्विटर पर यह स्क्रीनशॉट और #Hacked ट्रेंड कर रहा है. प्रधानमंत्री मोदी के निजी ट्विटर अकाउंट से यह ट्वीट आने के बाद PMO ने रविवार की सुबह तड़के 3.18 बजे ट्वीट करके इस मामले पर स्पष्टीकरण दिया.  PMO ने लिखा, "पीएम नरेंद्र मोदी के ट्विटर हैंडल से कुछ समय के लिए छेड़छाड़ की गई थी. इस मुद्दे को ट्विटर के पास उठाया गया है और अकाउंट को तुरंत सुरक्षित कर लिया गया. एक थोड़े अंतराल के दौरान अकाउंट के साथ छेड़छाड़ की गई, इस दौरान किए गए ट्वीट को नज़रअंदाज़ किया जाए." प्रधानमंत्री नरेंद्र मोदी के अकाउंट से इस तरह की छेड़छाड़ के बाद ट्विटर पर भी लोग ख़ूब अपनी प्रतिक्रियाएं दे रहे हैं.  यूथ कांग्रेस के अध्यक्ष श्रीनिवास बीवी ने ट्वीट किया है, "गुड मॉर्निंग मोदी जी, सब चंगा सी?" दुर्गेश तिवारी नामक यूज़र ट्वीट करते हैं, "तस्वीर 1.. क्रिप्टो वालों की मेहनत, तस्वीर 2.. PMO की मुस्तैदी." राजनीतिक टिप्पणीकार तहसीन पूनावाला ने ट्वीट करके लिखा कि 'पुष्टि हुई है कि माननीय प्रधानमंत्री श्री नरेंद्र मोदी जी का ट्विटर अकाउंट हैक हुआ था.' इससे पहले सितंबर 2020 में प्रधानमंत्री नरेंद्र मोदी से जुड़ी व्यक्तिगत वेबसाइट और मोबाइल एप को किसी अज्ञात समूह ने हैक कर लिया था.  ट्विटर पर प्रधानमंत्री नरेंद्र मोदी के 7.3 करोड़ से अधिक फॉलोअर्स हैं और वो दुनिया के उन शीर्ष राजनेताओं में शामिल हैं जिनके ट्विटर पर इतने अधिक फॉलोअर्स हैं. ये भी पढ़ें.. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
प्रधानमंत्री कार्यालय (PMO) ने रविवार की तड़के ट्वीट करके जानकारी दी कि प्रधानमंत्री नरेंद्र मोदी के निजी ट्विटर अकाउंट से 'कुछ समय के लिए छेड़छाड़' की गई थी. प्रधानमंत्री नरेंद्र मोदी के निजी अकाउंट से रविवार देर रात क़रीब 2.11 बजे और 2.15 बजे बिटकॉइन से जुड़े एक जैसे दो ट्वीट किए गए थे, जिनमें कहा गया था कि 'भारत ने अब बिटकॉइन को वैध टेंडर के रूप में स्वीकार कर लिया है, सरकार आधिकारिक रूप से 500 बिटकॉइन ख़रीदेगी और उसे देश के सभी नागरिकों में बाँटेगी.'  इसके साथ ही ट्वीट में एक संभावित स्कैम का लिंक भी लगा हुआ था.  प्रधानमंत्री नरेंद्र मोदी के निजी ट्विटर हैंडल से इन ट्वीट को कुछ मिनटों में ही डिलीट कर दिया गया लेकिन सोशल मीडिया में इसका स्क्रीनशॉट वायरल हो चुका है.  ट्विटर पर यह स्क्रीनशॉट और #Hacked ट्रेंड कर रहा है. प्रधानमंत्री मोदी के निजी ट्विटर अकाउंट से यह ट्वीट आने के बाद PMO ने रविवार की सुबह तड़के 3.18 बजे ट्वीट करके इस मामले पर स्पष्टीकरण दिया.  PMO ने लिखा, "पीएम नरेंद्र मोदी के ट्विटर हैंडल से कुछ समय के लिए छेड़छाड़ की गई थी. इस मुद्दे को ट्विटर के पास उठाया गया है और अकाउंट को तुरंत सुरक्षित कर लिया गया. एक थोड़े अंतराल के दौरान अकाउंट के साथ छेड़छाड़ की गई, इस दौरान किए गए ट्वीट को नज़रअंदाज़ किया जाए." प्रधानमंत्री नरेंद्र मोदी के अकाउंट से इस तरह की छेड़छाड़ के बाद ट्विटर पर भी लोग ख़ूब अपनी प्रतिक्रियाएं दे रहे हैं.  यूथ कांग्रेस के अध्यक्ष श्रीनिवास बीवी ने ट्वीट किया है, "गुड मॉर्निंग मोदी जी, सब चंगा सी?" दुर्गेश तिवारी नामक यूज़र ट्वीट करते हैं, "तस्वीर 1.. क्रिप्टो वालों की मेहनत, तस्वीर 2.. PMO की मुस्तैदी." राजनीतिक टिप्पणीकार तहसीन पूनावाला ने ट्वीट करके लिखा कि 'पुष्टि हुई है कि माननीय प्रधानमंत्री श्री नरेंद्र मोदी जी का ट्विटर अकाउंट हैक हुआ था.' इससे पहले सितंबर 2020 में प्रधानमंत्री नरेंद्र मोदी से जुड़ी व्यक्तिगत वेबसाइट और मोबाइल एप को किसी अज्ञात समूह ने हैक कर लिया था.  ट्विटर पर प्रधानमंत्री नरेंद्र मोदी के 7.3 करोड़ से अधिक फॉलोअर्स हैं और वो दुनिया के उन शीर्ष राजनेताओं में शामिल हैं जिनके ट्विटर पर इतने अधिक फॉलोअर्स हैं. ये भी पढ़ें.. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
प्रधानमंत्री नरेंद्र मोदी ने शनिवार को उत्तर प्रदेश के बलरामपुर में विपक्षी दलों पर तीखा हमला करते हुए कहा, "कुछ लोगों की प्राथमिकता फीता काटना है." प्रधानमंत्री मोदी ने इशारों में आरोप लगाया कि विरोधी दल सिर्फ़ 'श्रेय लेने की राजनीति करते हैं. ज़मीन पर काम नहीं करते.' प्रधानमंत्री मोदी ने किसी दल का नाम नहीं लिया लेकिन उत्तर प्रदेश की राजनीति पर नज़र रखने वालों की राय में उनका हमला पूर्व मुख्यमंत्री और समाजवादी पार्टी के प्रमुख अखिलेश यादव पर है.  उत्तर प्रदेश के मुख्यमंत्री योगी आदित्यनाथ ने भी विकास को लेकर पहले की सरकारों पर सवाल उठाए. उन्होंने कहा, " वर्ष 1972 में 'सरयू नहर राष्ट्रीय परियोजना' को सहमति मिली थी, लेकिन सरयू नहर राष्ट्रीय परियोजना पूरी नहीं हो पाई. इन सपनों को तब पंख लगे, जब वर्ष 2015 में 'प्रधानमंत्री कृषि सिंचाई योजना' बनी." उधर, अखिलेश यादव ने भी शनिवार को सत्ताधारी भारतीय जनता पार्टी को कठघरे में खड़ा करने की कोशिश की.  अखिलेश यादव ने कहा, "बीजेपी जिन परियोजनाओं का उदघाटन कर रही है, उनमें से ज़्यादातर की शुरुआत समाजवादी पार्टी ने की." ये पहला मौका नहीं है जब भारतीय जनता पार्टी और समाजवादी पार्टी के शीर्ष नेता 'विकास के क्रेडिट' की होड़ में हों और एक-दूसरे पर आरोपों की बौछार कर रहे हों. पिछले मंगलवार (7 दिसंबर) को प्रधानमंत्री मोदी उत्तर प्रदेश के मुख्यमंत्री योगी आदित्यनाथ का गढ़ माने जाने वाले गोरखपुर में थे. तब भी उन्होंने समाजवादी पार्टी का नाम लिए बना ही उस पर तीखा हमला बोला था और आरोप लगाया था, "लाल टोपी वालों को लाल बत्ती से मतलब रहा है. लाल टोपी वालों को सत्ता चाहिए घोटालों के लिए. अपनी तिजोरी भरने के लिए." मोदी ने कहा, "याद रखिए, लाल टोपी वाले यूपी के लिए रेड अलर्ट हैं यानी ख़तरे की घंटी हैं." समाजवादी पार्टी प्रमुख अखिलेश यादव ने भी इस पर पलटवार किया और कहा, "भाजपा के लिए 'रेड अलर्ट' है 'लाल टोपी' का क्योंकि वो ही इस बार भाजपा को सत्ता से बाहर करेगी." उत्तर प्रदेश में जैसे- जैसे विधानसभा चुनाव का वक़्त करीब आ रहा है, वैसे ही इस तरह के दावों, आरोपों और विकास कार्यों का श्रेय लेने का मुक़ाबला बढ़ता जा रहा है.  राजनीतिक विश्लेषकों की राय है कि ऐसा बेवजह नहीं हो रहा है. वो मानते हैं कि कई बार 'विरोधी पर आरोप अपनी तारीफ का एक उम्दा तरीका' बन जाते हैं. कम से कम राजनेता यही मानते हैं.  राजनीतिक विश्लेषक और वरिष्ठ पत्रकार महेंद्र सिंह कहते हैं, "उत्तर प्रदेश में हालिया महीनों में विपक्षी दल योगी सरकार के कामकाज पर लगातार सवाल उठाते रहे हैं. कोरोना संक्रमण की दूसरी लहर के दौरान न सिर्फ़ विपक्षी दलों बल्कि मीडिया ने भी सवाल उठाए. सवाल प्रशासनिक और क़ानून-व्यवस्था जैसे कई और मुद्दों पर भी उठे. लखीमपुर खीरी जैसी घटनाओं को लेकर सुप्रीम कोर्ट ने भी तीखी टिप्पणी की." महेंद्र सिंह आगे कहते हैं, "विपक्ष के हमलों की धार कुंद करने का एक तरीका ये है कि आप भी उन पर आरोप लगाएं." वो कहते हैं, "2014 के आम चुनाव के प्रचार के दौरान नरेंद्र मोदी ने यूपी के विकास पर सवाल उठाते हुए '56 इंच के सीने' वाली बात कही थी. उनके उस बयान की काफी चर्चा हुई और बीजेपी के कई नेता मानते हैं कि उनको इसका फायदा भी मिला." लेकिन, इस बार प्रदेश में समाजवादी पार्टी नहीं बल्कि बीजेपी की सरकार है. अखिलेश यादव और उनकी पार्टी के नेता नरेंद्र मोदी, योगी आदित्यनाथ और बीजेपी के हर वार पर पलटवार भी कर रहे हैं.  प्रधानमंत्री मोदी ने शनिवार को बलरामपुर में कहा, "कुछ लोगों की प्राथमिकता फीता काटना है. हम लोगों की प्राथमिकता योजनाओं को समय पर पूरा करना है" अखिलेश यादव ने इसके जवाब में कहा, "बीजेपी जिन परियोजनाओं का उदघाटन कर रही है, उनमें से ज़्यादातर की शुरुआत समाजवादी पार्टी ने की. गोरखपुर एम्स बन नहीं पाता अगर समाजवादी पार्टी ने इसके लिए ज़मीन मुहैया नहीं कराई होती. उत्तर प्रदेश के लोग अब योगी सरकार नहीं योग्य सरकार चाहते हैं." अखिलेश यादव ने भारतीय जनता पार्टी पर काम की जगह 'कोरा प्रचार' करने का आरोप लगाया.  उन्होंने कहा, "बीजेपी ने किसानों को सपना दिखाया कि उनकी आय 2022 में दोगुनी हो जाएगी. वो किसान कहां हैं जिनकी आमदनी बढ़ी है?वो परियोजना से ज़्यादा विज्ञापन पर खर्च करते हैं. बड़े-बड़े होर्डिंग लगाए जाते हैं कि युवाओं को रोजगार मिल रहे हैं, उत्तर प्रदेश में उन्होंने रोजगार कहां दिया है." बीजेपी का पश्चिमी यूपी के लिए क्या है 'गेमप्लान'? समाजवादी पार्टी और बीजेपी के बीच बहस सिर्फ़ विकास और रोजगार के मुद्दे पर नहीं हो रही है. क़ानून व्यवस्था और दूसरे मुद्दों को लेकर भी दोनों पार्टियां एक-दूसरे पर तीखे हमले कर रही हैं और आरोप लगा रही हैं.  प्रधानमंत्री मोदी ने शनिवार को समाजवादी पार्टी पर माफ़िया को संरक्षण देने का आरोप लगाया.  मोदी ने बलरामपुर में कहा, "पहले जो सरकार में थे, वो माफिया को संरक्षण देते थे. आज योगी जी की सरकार माफिया की सफाई में जुटी है. पहले जो सरकार में थे, वो ज़मीन पर अवैध कब्ज़े करवाते थे. आज ऐसे माफियाओं पर जुर्माना लग रहा है. बुलडोजर चल रहा है" इसके पहले मंगलवार को मोदी ने आरोप लगाया था, "लाल टोपी वालों को सत्ता चाहिए अवैध कब्ज़ों के लिए. माफ़ियाओं को खुली छूट देने के लिए. लाल टोपी वालों को सरकार बनानी है आतंकवादियों पर मेहरबानी दिखाने के लिए. आतंकियों को जेल से छुड़ाने के लिए." राजनीतिक विश्लेषकों की राय में प्रतीकों का इस्तेमाल करते हुए किए जाने वाले ऐसे सांकेतिक हमले 'समर्थकों को एकजुट' करने में मदद करते हैं. वरिष्ठ पत्रकार राजेंद्र सिंह कहते हैं, "समाजवादी का जो आधार रहा है, उनमें अल्पसंख्यक समुदाय यानी मुसलमान अहम रहे हैं. मुझे लगता है कि शायद बीजेपी मानती है कि ऐसे मुद्दे उठाने से हिंदू वोट साथ आएंगे. " हालांकि, अखिलेश यादव भी जवाब देने में पीछे नहीं हैं. वो भी बीजेपी पर जमकर पलटवार कर रहे हैं और विकास से लेकर क़ानून व्यवस्था के मुद्दे पर दोनों सरकारों की तुलना कर रहे हैं.  उन्होंने शनिवार को कहा, "समाजवादी पार्टी ने युवाओं को लैपटॉप दिए और बीजेपी ने उन पर लाठी चार्ज किए. एसपी (समाजवादी पार्टी) ने गरीबों को लोहिया आवास दिए और बीजेपी ने लखीमपुर खीरी में किसानों पर गाड़ी चढ़ाई और उनकी जान ली. समाजवादी पार्टी विकास में भरोसा करती है जबकि वो नाम बदलने में यकीन रखते हैं." ये भी पढ़ें (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
केरल के फ़िल्मकार अली अकबर ने इस्लाम धर्म छोड़कर हिंदू धर्म अपनाने का फ़ैसला किया है. उनका नया नाम राम सिम्हन होगा. अली अकबर का कहना है कि उन्होंने जनरल रावत की हेलीकॉप्टर हादसे में मौत पर कुछ लोगों की प्रतिक्रिया से आहत होकर हिंदू धर्म अपनाया हैं.  जनरल रावत की मौत की ख़बर पर सोशल मीडिया पर कुछ लोगों ने हंसने की इमोजी बनाई थी, अली अकबर इसी से दुखी थे. अली अकबर ने बीबीसी हिंदी से कहा, "हमारे आर्मी चीफ़ की मौत के बाद बहुत से लोगों ने हंसने की इमोजी लगाई. ये बहुत ख़राब बात थी. आप सोशल मीडिया पर ऐसे लोगों के नाम देख सकते हैं. वो सभी मुसलमान हैं. हम सिर्फ़ अपने धर्म को सबसे पहले रखकर कैसे जी सकते हैं. मेरे नज़रिए में धर्म तीसरे नंबर पर आता है. पहले नंबर पर मेरा देश है दूसरे नंबर पर भी मेरा देश ही है और फिर तीसरे नंबर पर धर्म है." अली अकबर का मानना है कि जनरल रावत क मौत पर इस तरह की प्रतिक्रिया इसलिए आई क्योंकि उन्होंने कश्मीर के मुद्दे पर पाकिस्तान और चरमपंथियों के ख़िलाफ़ कार्रवाई की. हताश नज़र आ रहे अली अकबर (59) ने कहा, "किसी भी मुसलमान नेता ने ऐसे लोगों के ख़िलाफ़ मुंह नहीं खोला और इस तरह के पोस्ट ना करने के लिए नहीं कहा. केरल में इस्लामिक आंदोलन अब इस्लामिक नहीं रह गया है. वो अब केरल को एक इस्लामी राज्य बनाना चाहते हैं. कुछ नेता तो ये बात सार्वजनिक तौर पर कह चुके हैं." अकबर ऐसे पहले फ़िल्म निर्माताओं में से हैं जिन्होंने सबसे पहले फ़िल्म '1921--- फ्रॉम रिवर टू रिवर' बनाने की घोषणा की थी. वो अपनी फ़िल्म के ज़रिए ये दर्शाना चाहते हैं कि उस दौर में मालाबार क्षेत्र में ब्रितानी शासन के ख़िलाफ़ हुआ विद्रोह असल में एक सांप्रदायिक दंगा था जिसमें मुसलमानों ने हिंदुओं का नरसंहार किया था.  "वो (मुसलमान नेता) पिछले एक साल से मेरे पीछे पड़े हैं. वो नहीं चाहते कि समाज को ये सच पता चले. मैंने अब ये फ़िल्म पूरी कर ली है और मैं इसे अगले महीने रिलीज़ करने जा रहा हूं." अली अकबर ने सोशल मीडिया पर एक वीडियो जारी करते हुए कहा है कि वो अब उस कपड़े को उतार रहे हैं जो उन्हें जन्म के समय पहना दिया गया था.  अली अकबर ने कहा, "आज से मैं भारतीय हूं. ये मेरा जवाब है उन लोगों को जिन्होंने भारत के ख़िलाफ़ हंसते हुए हज़ारों इमोजी पोस्ट किए." हालांकि इस वीडियो पर प्रतिक्रियाएं आने के बाद उन्होंने इसे हटा दिया है. अकबर ने ऐसी कई घटनाओं का ज़िक्र किया है जिनकी वजह से उन्हें दुख हुआ और उन्होंने इस्लाम को छोड़ने का फ़ैसला किया.  उन्होंने कहा, "पाला में एक गांव है जिसमें अधिकतर ईसाई रहते हैं. यहां एक बड़ा चर्च भी है. यहां के कट्टरवादी मुसलमान गांव का नाम इरितिपेटा से बदलकर अरुवीधूरा करना चाहते हैं. वो नाम बदलना चाहते हैं क्योंकि ये एक ईसाई इलाक़ा है." फ़िल्म निर्माता आरोप लगाते हैं कि केरल में इस्लामीकरण का अभियान 1970 के दशक में शुरू हुआ और इसमें खाड़ी देशों से आ रहा पैसा भी लग रहा है. वो कहते हैं, "लेकिन सरकार इसके लिए ज़िम्मेदार लोगों पर कोई कार्रवाई नहीं कर रही है. जब मैं एक दशक पहले कुवैत में रह रहा था तब मैंने इसके बारे में शिकायत की थी. तब भी मैंने इन लोगों के 'लव जेहाद' और 'हलाल जेहाद' के बारे में चेताया था." अकबर कहते हैं, "मैंने चेतावनी दी थी कि ऐसा समय आएगा जब दूसरे धर्मों के लोग मुसलमानों के साथ बैठना और बात करना छोड़ देंगे. अब ऐसा माहौल बन गया है जब मुसलमानों को शक की निगाह से देखा जाने लगा है." वो कहते हैं, "अगर कोई हमारे धर्म में गलत कर रहा है तो शीर्ष नेताओं को ज़िम्मेदार ठहराना चाहिए. उन्हें इसके ख़िलाफ़ अभियान चलाना चाहिए. यहां नेतृत्व की तरफ से कोई जवाबदेही ही नहीं है." अकबर और उनकी ईसाई पत्नी लूसीअम्मा अगले सप्ताह आर्य समाज के ज़रिए नए धर्म में पंजीकरण की तैयारी कर रहे हैं. उनका इरादा अगले बीस दिनों में हिंदू धर्म को अपनाने का है. अकबर कहते हैं कि उनके दो बच्चे 30 साल और 25 साल के हैं और वो मुसलमान हैं. अकबर कहते हैं कि उनके बच्चे बालिग हैं और वो अपना धर्म स्वयं चुन सकते हैं. अली अकबर कहते हैं, "क्योंकि हिंदुत्व एक धर्म नहीं है बल्कि एक संस्कृति है. यहां नर्क में जाने का कोई डर नहीं है. आप एक इंसान की तरह रह सकते हो क्योंकि भगवान आपके ही भीतर है. ईश्वर को अपने भीतर देखना उसे देखना का सर्वश्रेष्ठ नज़रिया है." उन्होंने अपना नाम राम सिम्हन रखने का निर्णय लिया है क्योंकि उनका दावा है कि वो केरल में इस्लाम छोड़कर हिंदू धर्म अपनाने वाले पहले व्यक्ति थे. अली अकबर कहते हैं, "राम सिम्हन केरल में हिंदू धर्म अपनाने वाले पहले मुसलमान थे. अगस्त 1947 में भारत के आज़ाद होने से कुछ दिन पहले ही उनकी हत्या कर दी गई थी." अकबर इससे पहले भी इस्लामवादियों के ख़िलाफ़ अपनी टिप्पणियों के चलते विवादों में रहे हैं.  2018 में उन पर हमला किया गया था. तब उन्होंने टिप्पणी की थी कि मुसलमान संगीतकार एआर रहमान के इस्लाम धर्म अपनाने का उदाहरण देकर हिंदुओं को धर्म परिवर्तन करने के लिए प्रेरित कर रहे हैं.  इसके तीन साल पहले उन्होंने आरोप लगाया था कि मदरसे में उनके उस्ताद ने उनका शोषण किया था.  जब उनसे पूछा गया कि आपके आलोचक कहते हैं कि आप आरएसएस की विचारधारा पर चल रहे हैं तो वो कहते हैं, "मैं क्यों उस विचारधारा पर नहीं चल सकता. आरएसएस भारत की सांस्कृतिक शाखा है. आरएसएस में एक मुस्लिम मंच भी है. ये एक राष्ट्रवादी संगठन हैं." (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
उत्तर प्रदेश के प्रयागराज स्थित गोविंद बल्लभ पंत सामाजिक विज्ञान शोध संस्थान में हुई भर्तियों में अन्य पिछड़ा वर्ग की आरक्षित सीटों के लिए 'योग्य उम्मीदवार' ना मिलने पर विवाद हो गया है. संस्थान में हाल ही में शिक्षकों की भर्ती हुई है. लेकिन अन्य पिछड़ा वर्ग की सीटों पर संस्थान को 'कोई योग्य उम्मीदवार' नहीं मिला और जगह खाली रह गई. इस मामले पर सवाल उठाने वाले आलोचकों ने आरोप लगाया है कि संस्थान ने जानबूझकर पिछड़ा वर्ग की सीटों को खाली छोड़ा है ताकि इस वर्ग के 'उम्मीदवारों का हक़ मारा जा सके.' वहीं संस्थान के प्रबंधन ने सवालों को ख़ारिज करते हुए कहा है कि उनका 'ऐसा कोई इरादा नहीं' था. वास्तविकता ये है कि इस वर्ग से इन भर्तियों के लिए जो उम्मीदवार आए थे वो संस्थान के 'मापदंडों पर खरे नहीं' उतरे. गोविंद बल्लभ पंत शोध संस्थान, इलाहाबाद यूनिवर्सिटी का हिस्सा है और सामाजिक और आर्थिक क्षेत्र में अपने शोध और अध्ययनों के लिए जाना जाता है. ये स्वायत्त संस्थान केंद्र और उत्तर प्रदेश सरकार के साझा प्रयासों से स्थापित हुआ था और साल 2005 में इलाहाबाद यूनिवर्सिटी के सेंट्रल यूनिवर्सिटी बनने के बाद उसका हिस्सा हो गया था. हालिया भर्ती में हुई कथित गड़बड़ी की शिकायत के बाद राष्ट्रीय पिछड़ा वर्ग आयोग ने संस्थान को नोटिस जारी करके पिछली भर्तियों का ब्यौरा भी मांगा है. टाटा इंस्टीट्यूट से क़ानून की पढ़ाई कर रहे मयंक यादव और दिल्ली यूनिवर्सिटी से क़ानून की पढ़ाई कर रहे विवेक राज ने असिस्टेंट प्रोफ़ेसर और एसोसिएट प्रोफ़सर के पदों पर हुई भर्ती में गड़बड़ी की शिकायत पिछ़ड़ा वर्ग आयोग से की थी. बीबीसी से बात करते हुए मयंक यादव ने कहा, "जीबी पंत में असिस्टेंट प्रोफ़ेसर, एसोसिएट प्रोफ़ेसर और प्रोफ़ेसर के पदों पर भर्ती निकली थी. संस्थान ने अनारक्षित वर्ग के दो लोग असिस्टेंट प्रोफ़ेसर के पद पर रखे हैं, इसी वर्ग में एक एसोसिएट प्रोफ़ेसर भी रखा है और प्रोफ़ेसर की पद के लिए कोई योग्य उम्मीदवार नहीं मिला है. संस्थान को किसी भी पद पर पिछड़ा वर्ग का कोई योग्य उम्मीदवार नहीं मिला है. हमें लगता है कि इस भर्ती में गड़बड़ी हुई है और इसकी ही शिकायत हमने आयोग से की है."   उन्होंने आरोप लगाया, "इसमें एक मुद्दा ये भी था कि साक्षात्कार से पहले ही संस्थान ने आरक्षण वर्गों में उम्मीदवारों को बांट दिया था. जैसे अनारक्षित वर्ग में सिर्फ अनारक्षित वर्ग के ही उम्मीदवार बुलाए गए, आरक्षण वर्ग के उम्मीदवारों को इसमें नहीं बुलाया गया. एक तरह से संस्थान ने पहले ही 40 फ़ीसदी आरक्षण सवर्ण वर्ग को दे दिया." मयंक कहते हैं, "अनारक्षित सीटों पर तो सभी सवर्ण रख लिए गए लेकिन पिछड़ा वर्ग की सीटें ये कहकर खाली छोड़ दी गईं कि कोई भी योग्य उम्मीदवार नहीं मिला. ये एक तरह से संविधान के तहत मिले आरक्षण के हक़ को मारना है." वहीं संस्थान के निदेशक बद्री नारायण सभी आरोपों को खारिज करते हुए कहते हैं कि एक बेवजह का विवाद खड़ा किया जा रहा है और संस्थान को घेरने की कोशिश की जा रही है. बद्री नारायण कहते हैं, "ये एक शोध संस्थान है, यहां किसी को भर्ती करने के कुछ तय मापदंड हैं. चयन समिति तय करती है कि किसे रखा जाएगा. विषय विशेषज्ञों की चयन समिति ने चीज़ें तय की हैं. योग्य उम्मीदवार सिर्फ पिछड़ा वर्ग में ही नहीं मिले हैं बल्कि प्रोफ़ेसर की पोस्ट के लिए किसी भी वर्ग से योग्य उम्मीदवार नहीं मिला है." प्रोफ़ेसर बद्री नारायण कहते हैं, "प्रोफ़ेसर के पद के लिए हमारे पास सात पोस्ट थीं और पांच ही लोग इंटरव्यू देने के लिए आए थे. इन पांच में से भी कोई भी योग्य नहीं पाया गया. अनारक्षित वर्ग का भी कोई उम्मीदवार योग्य नहीं था. हमारी चयन समिति को ये उम्मीदवार योग्य नहीं लगे. जो लोग सवाल उठा रहे हैं उन्हें समझना चाहिए की ये एक शोध संस्थान है और यहां सिर्फ़ न्यूनतम योग्यता के आधार पर लोग नहीं रखे जाते हैं. चयन समिति कई अन्य विशेषताएं भी देखती है." वहीं मयंक यादव इंटरव्यू प्रक्रिया की पारदर्शिता पर सवाल उठाते हुए कहते हैं, "इस तरह के इंटरव्यू का लाइव प्रसारण होना चाहिए ताकि ये सुनिश्चित किया जा सके कि किसी तरह का भेदभाव नहीं हुआ है. जिस तरह से ये भर्ती हुई है वो एक मज़ाक है, ये मज़ाक आगे ना हो, इसके लिए ही हम लड़ रहे हैं. योग्य उम्मीदवार न मिलने की जो नीति बना रखी है ये बंद होनी चाहिए. ये नीति पिछड़ा वर्ग के उम्मीदवारों का हक मारने के लिए ही बनाई गई है." सोशल मीडिया पर सवाल उठने और विवाद बढ़ने के बाद अब संस्थान ने रिक्त पदों को भरने के लिए विशेष अभियान चलाया है.  प्रोफ़ेसर बद्री नारायण कहते हैं,  "अब हमने नया विज्ञापन निकाला है और उसे प्रचारित किया है ताकि अन्य पिछड़ा वर्ग और ईडब्ल्यूएस (आर्थिक रूप से कमज़ोर वर्ग) के लिए रिक्त पदों के लिए अधिक से अधिक आवेदन आ सकें और योग्य उम्मीदवारों की भर्ती की जा सके." सोशल मीडिया पर की जा रही टिप्पणियां में प्रोफ़ेसर बद्री नारायण की जाति पर भी निशाना साधा जा रहा है. आलोचना कर रहे लोग सवाल कर रहे हैं कि प्रोफ़ेसर बद्री नारायण स्वयं 'तिवारी' हैं और सवर्ण वर्ग से हैं और उन्होंने जानबूझकर पिछड़ा वर्ग के उम्मीदवारों की अनदेखी की. इस आलोचना को खारिज करते हुए बद्री नारायण कहते हैं, "मैंने कभी अपने नाम के साथ अपनी जाति नहीं लगाई. मैं एक संस्थान का प्रमुख हूं इसलिए बहुत कुछ नहीं कहूंगा क्योंकि विवाद हो सकता है लेकिन मैं इतना जरूर कहूंगा कि एक बेवजह के विवाद में मुझे और संस्थान को घसीटा जा रहा है." बद्री नारायण कहते हैं, "हमारी ऐसी कोई नीयत नहीं थी कि किसी उम्मीदवार को उसकी पहचान के आधार पर खारिज किया जाए. हमने अपने मापदंडों पर उम्मीदवारों को परखा है. यदि ऐसा नहीं होता कि प्रोफ़ेसर के पद खाली नहीं रहते. हमारे संस्थान की ख़ास जरूरते हैं जिनके लिए हमें जब-जब योग्य उम्मीदवार मिलते हैं हम उनकी भर्ती करते हैं." रिसर्च स्कॉलर सुनील यादव कहते हैं कि ओबीसी उम्मीदवारों को नॉट फॉर सूटेबल (योग्य नहीं) घोषित करना इस वर्ग के उम्मीदवारों को बहिष्कृत करना है. सुनील यादव कहते हैं, "ओबीसी सीट को नॉट फ़ॉर सूटेबल करना ओबीसी की प्रतिभा पर सवाल खड़ा करना है, यह काम जीबी पन्त ही नहीं इससे पहले बीएचयू के हिंदी विभाग में भी हुआ. यह घनघोर अनियमितता का मामला है. इसे मैं ओबीसी छात्रों को अकादमिक बहिष्कृत करने की चाल के रूप में देखता हूं. ओबीसी आयोग को इस पर कड़ा रुख अपनाने की जरूरत है नहीं तो इस तरह की अकादमिक धांधली चलती रहेगी." इस पूरे प्रकरण पर नजर रख रहे पंकज कुमार सोनी कहते हैं कि यदि संस्थान की कुछ ख़ास जरूरतें थी तो मूल भर्ती विज्ञापन में ये स्पष्ट किया जाना चाहिए था जिस तरह अब निकाले गए भर्ती विज्ञापन में किया गया है. पंकज कहते हैं, "संस्थान को पारदर्शिता के लिए योग्यता संबंधी रोस्टर को अपनी वेबसाइट पर प्रदर्शित करना चाहिए ताकि कोई भी देख सके. संस्थान को पिछली भर्तियों की जानकारी भी सार्वजनिक करनी चाहिए ताकि अभी जो सवाल उठ रहे हैं उनका जवाब दिया जा सके. जो हुआ है उसके बाद संस्थान को ज़िम्मेदारी से जवाब तो देना ही होगा क्योंकि इससे पूरी भर्ती प्रक्रिया सवालों में आ गई है." पंकज सवाल करते हैं कि संस्थान ने भर्ती के लिए जो विशेष ड्राइव शुरू की है उसमें पर्सन विद डिसएबिलिटी (विकलांग श्रेणी) को क्यों शामिल नहीं किया गया है? भर्ती प्रक्रिया पर उठे सवालों ने संस्थान की पारदर्शिता पर सवाल उठाए हैं. पेशे से असिस्टेंट प्रोफ़ेसर पंकज कहते हैं, 'शक दूर करने के लिए संस्थान को ये जानकारी सार्वजनिक करनी चाहिए की पिछली भर्तियों में आरक्षण कैसे लागू किया गया. जब तक ऐसा नहीं होता, संस्थान की प्रक्रिया पर सवाल उठते रहेंगे.' ये भी पढ़ें ....तो इसलिए आरक्षण के हिमायती थे आंबेडकर आरक्षण का वादा, न निभाना आसान न तोड़ना  (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
संयुक्त किसान मोर्चा ने किसान आंदोलन स्थगित करने का एलान किया और क़रीब एक साल से राजधानी दिल्ली की अलग-अलग सीमाओं पर जमे किसान शनिवार से घर लौटने लगे. सिंघू बॉर्डर और ग़ाजीपुर बॉर्डर समेत तमाम सीमाओं पर लगे किसानों के तंबू डेरे हटने लगे. घर लौटते किसानों के जत्थों की तस्वीरें भी कहानियां बयान कर रही हैं. प्रधानमंत्री नरेंद्र मोदी ने बीते महीने तीन कृषि क़ानूनों को वापस लेने का एलान किया था. संसद ने क़ानूनों की वापसी के बिल पर मुहर लगा दी और राष्ट्रपति रामनाथ कोविंद ने भी इस पर अपनी मंजूरी दे दी.  लेकिन किसान सगंठनों ने आंदोलन ख़त्म नहीं किया. इसके बाद केंद्र सरकार ने किसानों को उनकी पांच मांगों को लेकर लिखित आश्वासन दिया और संयुक्त मोर्चा ने आंदोलन स्थगित करने का एलान किया.  किसान नेताओं का कहना है कि 15 जनवरी को एक बार फिर वे स्थिति की समीक्षा करेंगे और अगर केंद्र सरकार वादे पूरे नहीं करती है, तो वे फिर आंदोलन करेंगे. किसान नेताओं ने कहा, "15 जनवरी को संयुक्त किसान मोर्चा समीक्षा बैठक करेगा, अगर केंद्र सरकार ने बातें नहीं मानीं तो आंदोलन फिर शुरू होगा." किसानों ने शनिवार से घर लौटने का एलान किया था और सुबह से ही आंदोलनकारियों की वापसी शुरु हो गई.  किसान इसे अपनी जीत मान रहे हैं और लौटते समय मिठाई बांट रहे हैं और जश्न मना रहे हैं. प्रार्थना के बाद वापसी दिल्ली और उत्तर प्रदेश की सीमा ग़ाज़ीपुर पर किसानों ने वापसी का रुख करने के पहले 'अरदास' की. इसके बाद अपने टैंट हटाए.  ग़ाज़ीपुर बॉर्डर पर मौजूद कई किसानों ने एलान किया है कि वो रविवार से वापस जाएंगे.  मीडिया रिपोर्टों में किसान नेता राकेश टिकैत के हवाले से जानकारी दी गई है कि वो 15 दिसंबर को वापस जाएंगे. सिंघु बॉर्डर, जो दिल्ली और हरियाणा की सीमा है, किसान आंदोलन के दौरान लगातार चर्चा में रहा.  शनिवार सुबह यहां से घर लौटते किसानों का जोश देखते बना. ट्रैक्टर और ट्रॉलियों में सवार किसान नारे लगा रहे थे. कई किसानों ने कहा कि अगर ज़रूरत हुई तो वो 'फिर वापस आएँगे.' किसानों की वापसी का असर ट्रैफिक पर भी दिखा. सिंघु बॉर्डर के पास स्थित केएमपी फ्लाई ओवर पर शनिवार सुबह के समय ट्रैफिक की रफ़्तार धीमी रही.  दिल्ली के टिकरी बॉर्डर पर किसानों ने वापस लौटने के पहले, वहां बनाए गए अस्थाई निर्माण को हटा दिया. कई किसान ख़ुद इस काम में जुटे नज़र आए.  किसानों के लौटते जत्थे जब पंजाब और हरियाणा की सीमा शंभू बॉर्डर पर पहुंचे तो उनका अनूठे अंदाज़ में स्वागत हुआ.  समाचार एजेंसी एएनआई के मुताबिक़, एक अप्रवासीय भारतीय ने एक विमान का इंतज़ाम किया था, जिसके ज़रिए किसानों पर फूल बरसाए गए.  इस तरह से किए गए स्वागत को लेकर किसान काफी खुश नज़र आए  वहीं, किसानों के लिए सिंघु बॉर्डर पर एक साल से भंडारा चला रहे एक रेस्त्रां के मालिक राणा रामपाल सिंह ने कहा कि वो अब दोबारा अपना रेस्टोरेंट खोंलेगे. प्रदर्शन की वजह से उनका रेस्त्रां बंद था. उन्होंने ये भी कहा, "किसान मेरा परिवार हैं. जब तक यहां एक भी किसान है, लंगर चलता रहेगा " किसान नेताओं ने बताया कि कृषि सचिव संजय अग्रवाल की तरफ से उन्हें चिट्टी आई है जिसमें उनकी कई मांगों पर सहमति बन गई है.  ये पांच मांगें हैं - एमएसपी- केंद्र सरकार इसे लेकर एक किसान कमेटी बनाएगी जिसमें संयुक्त किसान मोर्चा के प्रतिनिधि लिए जाएंगे. जिन फललों पर अभी एमएसपी मिल रहा है वो जारी रहेगा. किसानों से केस वापसी- हरियाणा, यूपी, उत्तराखंड सरकार केस वापसी पर सहमत हो गई है. दिल्ली, अन्य प्रदेश और रेलवे भी तत्काल केस वापसी करेंगे. मुआवज़ा- यूपी और हरियाणा में सहमति बन गई है. पंजाब की तर्ज पर यहां भी पांच लाख रुपये का मुआवज़ा दिया जाएगा. बिजली बिल- किसानों पर असर डालने वाले प्रावधानों पर पहले सभी पक्षों के साथ चर्चा होगी. किसान मोर्चा से चर्चा होने के बाद ही बिल संसद में पेश किया जाएगा. पराली- भारत सरकार ने जो क़ानून पारित किए हैं उसकी धारा 14 और 15 में क्रिमिनल लाइबिलिटी से किसानों को मुक्त किया गया है. ये भी पढ़ें (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
'पाकिस्तान ने एक बहुत अच्छा मौक़ा गँवा दिया. अमेरिका की ओर से इस निमंत्रण के बाद उस कार्यक्रम में शामिल होना पाकिस्तान को एक लोकतांत्रिक सरकार के तौर पर स्वीकार करने जैसा होता; ऐसा कुछ विश्लेषकों का मानना है. उनका कहना है कि इस क्षेत्र की बदलती तस्वीर और ख़ासतौर पर अफ़ग़ानिस्तान में तालिबान की सरकार आने के बाद पाकिस्तान को अपनी विदेशी नीति को फैलाने की ज़रूरत है, न कि सिकोड़ने की.  कुछ दिनों पहले अमेरिका ने पाकिस्तान को लोकतंत्र पर एक वर्चुअल सम्मेलन में शामिल होने का निमंत्रण दिया था. ये दो दिवसीय सम्मेलन 9 से 10 दिसंबर के बीच हुआ है. पाकिस्तान ने इस सम्मेलन में शामिल होने से इनकार करते हुए अमेरिका के साथ 'भविष्य में किसी और समय पर साथ साथ बैठने' की इच्छा प्रकट की है.  ग़ौरतलब है कि अमेरिकी राष्ट्रपति जो बाइडन की ओर से 110 देशों को इस वर्चुअल सम्मेलन में शामिल होने का न्यौता दिया गया था, जिनमें पश्चिमी देशों के साथ-साथ भारत और पाकिस्तान भी शामिल थे. चीन, रूस और बांग्लादेश समेत चंद अन्य देशों को इस सम्मेलन में नहीं बुलाया गया था.  कुछ विश्लेषकों का कहना है कि पाकिस्तान ने चीन के दबाव में आकर ये फ़ैसला लिया जो बुद्धिमानी नहीं है.  पाकिस्तान की ओर से अमेरिकी सम्मेलन में शामिल होने से इनकार करने के बाद चीनी विदेश मंत्रालय के प्रवक्ता चाओ लीजियान ने एक ट्वीट में ख़ुशी का इज़हार करते हुए पाकिस्तान को 'आयरन ब्रदर' बताया था.  अमेरिका ने चीन के नेतृत्व के लिए बीजिंग की जगह ताइवान को न्यौता दिया था, जिस पर चीन ने आपत्ति ज़ाहिर की थी.  वहीं विश्लेषकों का कहना है कि पाकिस्तान के लिए इस सम्मेलन में जाना चीन से संबंध बिगाड़ने की तरह होता जो कि पाकिस्तान नहीं चाहता है.  पाकिस्तान के पूर्व विदेश सचिव एजाज़ चौधरी ने कहा कि 'पाकिस्तान का फ़ैसला बिल्कुल सही और अच्छे इरादे से लिया गया फ़ैसला है. पाकिस्तान के अमेरिका से संबंधों को चीन के नज़रिए से क्यों देखा जाए? एक बात जिसका अंदेशा पाकिस्तान ने किया है वो ये है कि इस सम्मेलन में शामिल होने वाले सचमुच लोकतांत्रिक मूल्यों का पालन करते हैं?' प्रधानमंत्री इमरान ख़ान ने हाल के दिनों में अमेरिका और चीन के बीच बढ़ते 'शीत युद्ध' के बारे में विभिन्न मंचों पर कहा है कि पाकिस्तान किसी भी शीत युद्ध के तहत बनने वाले ब्लॉक का हिस्सा नहीं बनेगा.  प्रधानमंत्री इमरान ख़ान ने एक दिन पहले इस्लामाबाद में हुए एक कॉन्क्लेव में कहा था, "इससे दुनिया भर में कई गुट बनेंगे और पाकिस्तान की कोशिश यही है कि किसी गुट का हिस्सा न बने." क़ायद-ए-आज़म यूनिवर्सिटी के स्कूल ऑफ़ पॉलिटिक्स एंड इंटरनेशनल रिलेशंस के डायरेक्टर फ़रहान सिद्दीक़ी का कहना है कि इस सम्मेलन में 'पाकिस्तान ने न जाकर ग़लती की है.' उन्होंने कहा कि 'पाकिस्तान ने एक बहुत अच्छा मौक़ा गँवा दिया. अमेरिका की ओर से इस दावत के बाद इसमें शामिल होने का मतलब पाकिस्तान को एक लोकतांत्रिक सरकार के तौर पर स्वीकार करने जैसा होता.' फ़रहान सिद्दीक़ी की ये बात इस परिपेक्ष्य में है कि वैश्विक सतह पर पाकिस्तान को एक 'हाइब्रिड रिजीम' के नाम से पुकारा जाता है, जिसका साधारण शब्दों में अर्थ ये है कि पाकिस्तान में लोकतांत्रिक और सैन्य तानाशाही की एक मिली-जुली सरकार है. उनका मानना है कि इस मौक़े पर जहाँ इस सरकार को एक लोकतांत्रिक सरकार के तौर पर स्वीकार किया जाता, वहीं इसको हाथ से जाने दिया गया. फ़रहान सिद्दीक़ी का कहना है कि 'चीन को अमेरिका एक तानाशाह मुल्क समझता है और इसलिए उसे बुलाना नहीं चाहता था जो कि पाकिस्तान के लिए वैश्विक सतह पर मुश्किलें बढ़ा सकता है.' दूसरी ओर विश्लेषक अमेरिका और पाकिस्तान के बीच संबंधों में गर्मजोशी न होने की वजह के लिए बीते साल हुईं कुछ घटनाओं को ज़िम्मेदार ठहराते हैं.  उनमें कई घटनाएं शामिल हैं, जिनमें जो बाइडन के राष्ट्रपति बनने के बाद उनका प्रधानमंत्री इमरान ख़ान को ख़ुद फ़ोन न करना, अमेरिकी सीनेट में पाकिस्तान के ख़िलाफ़ तालिबान की मदद करने पर बिल पेश किया जाना और फिर अफ़ग़ानिस्तान से अमेरिकी सेना के वापस लौटने के बाद वहाँ तालिबान की सरकार का बनना शामिल है.  अगर अतीत में थोड़ा फीछे जाकर देखें तो इसी साल सितंबर में पाकिस्तान के विदेश मंत्री शाह महमूद क़ुरैशी ने अमेरिकी फ़ोरम काउंसिल ऑन फ़ोरन रिलेशंस में बात करते हुए कहा था कि 'अब जबकि अफ़ग़ानिस्तान में अमेरिकी सैन्य मिशन ख़त्म हो चुका है तो अब वक़्त है कि दोनों देश अपने संबंधों को आतंकवाद के ख़ात्मे से हटाकर व्यापक लक्ष्यों की ओर बढ़ें.'  एक ही महीने बाद अमेरिकी राजनयिक और उप विदेश मंत्री वेंडी शरमन ने पाकिस्तान आने से पहले मुंबई में एक कार्यक्रम के दौरान दो टूक कहा था कि 'अमेरिका पाकिस्तान के साथ व्यापक संबंधों को नहीं देखता है.' इस बयान से दोनों देशों के बीच अविश्वास का माहौल खुलकर सामने आया था. फ़रहान सिद्दीक़ी कहते हैं कि 'राष्ट्रपति बाइडन की ओर से इमरान ख़ान को फ़ोन करने से ये संकेत जाता है कि पाकिस्तान अमेरिका की नज़र में अब भी अहम है और आतंकवाद के ख़ात्मे के अलावा भी पाकिस्तान से संबंध स्थापित किए जा सकते हैं.  लेकिन मुद्दा ये है कि अब जबकि अमेरिका एक क़दम बढ़ा रहा था तो पाकिस्तान को भी इस विदेश नीति में एक अहम क़दम उठाते हुए आगे बढ़ना चाहिए था.'  उन्होंने कहा कि एक तरफ़ तो अमेरिकी सम्मेलन में न जाने का फ़ैसला स्वतंत्र निर्णय समझा जा रहा है, 'लेकिन चीन के प्रवक्ता की ख़ुशी से ये संकेत जाता है कि पाकिस्तान ने ये फ़ैसला किसी दबाव में आकर लिया है.' अमेरिका और पाकिस्तान के बीच संबंध के बारे में विश्लेषक आमिर राना बीबीसी को दिए एक इंटरव्यू के दौरान कहा कि 'एक उम्मीद ये भी थी कि इन दोनों देशों के बीच कई बरसों का अविश्वास ख़त्म हो जाएगा. लेकिन जब ये अविश्वास शुरू हुआ उस वक़्त मौजूदा राष्ट्रपति जो बाइडन पूर्व राष्ट्रपति ओबामा प्रशासन का अहम हिस्सा थे और पाकिस्तान और इस क्षेत्र के सूरतेहाल को बख़ूबी समझते थे. इसके बावजूद वो अपेक्षाएं पूरी नहीं हुईं जो पाकिस्तान अमेरिकी नेतृत्व से कर रहा था.'  ऐसे में सवाल उठ रहा है कि क्या अमेरिकी वर्चुअल सम्मेलन में शिरकत न करके पाकिस्तान ने राजनयिक संबंधों में बेहतरी का मौक़ा गंवा दिया है? फ़रहान सिद्दीक़ी के मुताबिक़, 'अगर आप एक जियो इकॉनोमिक मॉडल की पैरवी करते हैं तो इसका मतलब है कि आप पूरी दुनिया के लिए खुले हैं. अगर पाकिस्तान चाहता है कि अमेरिका हमारे मुल्क और क्षेत्र में निवेश करे तो उसे अपने अमेरिका से विदेश संबंध पर काम करना पड़ेगा. और (सम्मेलन में जाने जैसे) मौक़ों को हाथ से नहीं जाने देना चाहिए.' चीन और पाकिस्तान के संबंधों की पृष्ठभूमि बयान करते हुए मुशाहिद हुसैन सैय्यद ने बीबीसी को एक इंटरव्यू के दौरान बताया कि सन 1962 में चीन और भारत की जंग के बाद 1965 के भारत और पाकिस्तान के बीच होने वाली जंग में चीन ने पाकिस्तान का साथ दिया था.  मुशाहिद हुसैन सैय्यद कहते हैं, "हालांकि अमेरिका के साथ हमारा रक्षा समझौता भी था और वो इस प्रकृति से हमारा प्रतिद्वंद्वी भी नहीं था लेकिन अमेरिका ने इन सब बातों के विपरीत उसने भारत का पक्ष लिया. उस वक़्त चीन, जिससे हमारी भी नई-नई नज़दीकी शुरू हुई थी, उसका पाकिस्तान का साथ देना अहम घटना थी." दूसरा मौक़ा सन 1968 में आया जब पाकिस्तान ने अमेरिका को पेशावर से छह किलोमीटर दूर बढ़बीर के हवाई अड्डे के इस्तेमाल की अनुमति देने से इनकार कर दिया था. अमेरिका तक़रीबन सन 1959 से उस अड्डे से सोवियत यूनियन के ख़िलाफ़ हवाई जासूसी करता रहा था.  जब पाकिस्तान ने खुले लफ़्ज़ों में अमेरिका से उसे बंद करने को कहा तो पाकिस्तान के इस क़दम से चीन ख़ुश हुआ और उसके फ़ौरन बाद सोवियत यूनियन ने भी पाकिस्तान को एशियाई सुरक्षा क़रार में शामिल होने का निमंत्रण दिया. मगर पाकिस्तान ने ये निमंत्रण ठुकरा दिया.  इस तरह 1971 में पाकिस्तान ने अमेरिका और चीन के बीच बातचीत की राह प्रशस्त की जिससे चीन को उस ज़माने में अंतरराष्ट्रीय सतह पर अलगाव में थोड़ी कमी आई. अब पाकिस्तान और चीन के संबंधों के बीच एक कड़ी 62 अरब डॉलर की आर्थिक सहायता पर केंद्रित है.  विश्लेषकों के मुताबिक इस क्षेत्र की बदलती सूरत और ख़ासतौर से अफ़ग़ानिस्तान में तालिबान की सरकार आने के बाद पाकिस्तान को अपनी विदेश नीति को फैलाने की ज़रूरत है न कि सिकोड़ने की. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
पश्चिम के एक वरिष्ठ ख़ुफ़िया अधिकारी ने चेतावनी दी है कि रूस ने यदि यूक्रेन पर हमला करने का फ़ैसला किया तो यह संघर्ष पूरे यूरोप में फैल सकता है. बीबीसी के और दूसरे पत्रकारों से बात करते हुए इस अधिकारी ने नाम न ज़ाहिर करने की शर्त पर बताया, "हमें अंधा नहीं रहना है. यदि रूस किसी भी तरह का कारनामा करता है तो वह नेटो सदस्यों के ख़िलाफ़ भी कार्रवाई करेगा. यह सोचना कि यह लड़ाई केवल एक देश तक सिमटी रहेगी, तो मूर्खता होगी." ब्रिटेन के सबसे वरिष्ठ सैन्य अधिकारी चीफ़ ऑफ डिफ़ेंस स्टाफ़ ने भी इन्हीं चिंताओं को जाहिर किया है.  एडमिरल सर टोनी राडाकिन ने मंगलवार को संवाददाताओं से कहा था कि पूर्ण आक्रमण के लिहाज से इससे भी ख़राब हालात दूसरे विश्व युद्ध के बाद यूरोप में नहीं देखे गए होंगे. यूक्रेन की सीमा पर रूसी सैनिकों के जुटान को उन्होंने "अत्यंत चिंताजनक" क़रार दिया. अमेरिका और उसके नेटो सहयोगियों की चेतावनी कि यूक्रेन पर रूस के किसी भी हमले के "गंभीर आर्थिक परिणाम" होंगे, यूक्रेन की सीमा पर रूस की सेना का जुटान जारी है. इस हालात के बारे में उन ख़ुफ़िया अधिकारी ने कहा कि ऐसा अचानक नहीं बल्कि "लगातार" हुआ है. पश्चिमी देशों की ख़ुफ़िया संस्थाओं का अनुमान है कि यूक्रेन की सीमा पर टैंकों और तोपों के साथ रूस के अभी 1,00,000 सैनिक तैनात हैं. अमेरिका का मानना है कि जनवरी के अंत तक इसकी संख्या 1,75,000 तक बढ़ सकती है. पश्चिम के उन रक्षा अधिकारी ने कहा कि यदि रूस ने अभी हमला करने का फ़ैसला किया तो वो ऐसा कर सकता है. उन्होंने ये भी बताया कि यूक्रेन की सीमा पर रूसी सेना को अब भी कई अहम चीज़ों की बड़े पैमाने पर ज़रूरत है, जैसे कि पूर्ण लॉजिस्टिकल मदद,  गोला-बारूद, फील्ड अस्पताल और ब्लड बैंक. इन खुफ़िया अधिकारी ने रूसी सेना के जुटान को "धीमी गति से" और "धीरे धीरे दबाव बढ़ाने वाला" क़रार दिया. अमेरिकी अधिकारियों ने रूस के सोशल मीडिया पर "दुष्प्रचार" में हो रही बढ़ोतरी की ओर भी ध्यान दिलाया है. उन ख़ुफ़िया अधिकारी के अनुसार, रूस ने यदि यूक्रेन पर हमला किया तो बड़े पैमाने पर लोग विस्थापित हो सकते हैं. उन्होंने बताया, "यूक्रेन में तबाही होने के चलते शरणार्थियों और मरने वालों की संख्या के बहुत अधिक होने का अनुमान है." 2014 में पूर्वी यूक्रेन में हुई लड़ाई में पहले ही 14,000 लोग मारे गए थे और क़रीब 14 लाख विस्थापित हुए.  ख़ुफ़िया अधिकारी ने ये भी बताया कि इस कार्रवाई में रूस, नेटो के सदस्य देशों के ख़िलाफ़ साइबर और हाइब्रिड हमले करने के साथ उन पर सीधे हमले भी कर सकता है. उन्होंने बताया, "यदि यह लड़ाई कहीं और फैल गई तो इन प्रभावों में और विस्तार हो सकता है."  पश्चिमी देश रूस के राष्ट्रपति व्लादिमीर पुतिन की मंशा को लेकर अब भी स्पष्ट नहीं हैं. उन्होंने कहा, "क्या पुतिन ने संघर्ष शुरू करने का फ़ैसला कर लिया? फ़ैसला होना अभी बाक़ी है." हालांकि उन ख़ुफ़िया अधिकारी ने चेतावनी दी है कि यदि रूस की मांगें पूरी नहीं होतीं तो "क्रेमलिन की मेज पर सैन्य विकल्पों के होने की संभावना काफ़ी ज़्यादा" है. ख़ुफ़िया अधिकारी ने कहा कि कई चीज़ों को देखना होगा. इनमें मॉस्को की तीखी बयानबाज़ी, यूक्रेन और नेटो पर उकसाने के आरोप लगाना, पारदर्शिता की कमी और रूस के चिंताजनक ट्रैक रिकॉर्ड के साथ 2014 में उसका क्रीमिया पर क़ब्ज़ा करने का इतिहास शामिल है.   उन्होंने कहा, "इसमें हाल में बेलारूस में हज़ारों प्रवासियों से जुड़े सीमा संकट के साथ काकेशस और अन्य इलाक़ों में अलगाववादियों को रूसी समर्थन भी शामिल है." उन अधिकारी ने कहा कि हालांकि ये कहना मुश्किल है कि ये सभी मामले रणनीतिक रूप से जुड़े हुए हैं. उनके अनुसार, इससे पता चलता है कि पूर्वी यूरोप के पूर्वी हिस्से में समस्या है. अमेरिका और नेटो ने स्पष्ट कर दिया है कि वे संघर्ष से बचने के लिए रूस से बातचीत करना चाहते हैं. मॉस्को भी चाहता है कि बातचीत होती रहे.  इस हफ़्ते के शुरू में बाइडन और पुतिन के बीच की वर्चुअल मीटिंग इस दिशा में एक शुरुआत है. इसके बाद नेटो के अन्य सदस्य देशों के साथ और बातचीत होगी.  हालांकि रूस की मांगें और तथाकथित "लाल रेखाएं" कूटनीति को मुश्किल बना रही हैं. रूस कई मुद्दों पर आश्वासन चाहता है. जैसे कि यूक्रेन कभी नेटो में शामिल नहीं होगा, यूक्रेन में नेटो के सदस्य देशों का कोई स्थायी बल या बुनियादी ढांचा नहीं होगा और रूस की सीमा पर सैन्य अभ्यास को अंज़ाम देने के लिए भी कोई बुनियादी ढांचा नहीं होगा. हालांकि नेटो ने ज़ोर देकर कहा है कि उनका गठबंधन सुरक्षा की ख़ातिर बना है और वो रूस के लिए ख़तरा नहीं है. इसके साथ ही नेटो ने स्पष्ट कर दिया है कि उनकी राय में एक संप्रभु देश के तौर पर यूक्रेन को अपने निर्णय लेने का अधिकार है. इसके अलावा यूक्रेन के भविष्य पर वो रूस को वीटो देने को तैयार नहीं है. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
