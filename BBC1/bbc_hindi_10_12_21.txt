इस साल जब अगस्त के पहले हफ़्ते में, अमेरिकी राज्य जॉर्जिया के एक छोटे से शहर की रहने वाली निकोल स्मिथ लुडविक ने दुनिया की सबसे ऊंची इमारत बुर्ज ख़लीफा की चोटी पर जा कर कहा, कि "हाय मॉम, आई एम एट टॉप ऑफ़ दि वर्ल्ड' (हाय माँ मैं दुनिया की चोटी पर हूँ) तो वह सिर्फ़ बुर्ज ख़लीफा की ऊंचाई के बारे में बात नहीं कर रही थी, यह ऊंचाई दुबई की भी थी जो बहुत ही कम समय में विकास करता हुआ 'बुर्ज ख़लीफा' बन गया है और इसमें और मंज़िलें बढ़ती जा रही हैं.  स्काइडाइवर और एक्स्ट्रीम स्पोर्ट्स की खिलाड़ी निकोल स्मिथ ब्रिटेन की तरफ़ से संयुक्त अरब अमीरात को यात्रा प्रतिबंध की रेड लिस्ट से बाहर निकाले जाने पर राष्ट्रीय एयरलाइन एमिरेट्स के लिए एक विज्ञापन में काम कर रही थीं.  दुनिया में इससे पहले कभी भी इतनी ऊंचाई (828 मीटर) पर कोई विज्ञापन नहीं फ़िल्माया गया था.  लेकिन इससे पहले किसी और देश ने इतने कम सालों में इतना ज़्यादा विकास भी नहीं किया है. जहां 30 साल पहले तक सिर्फ़ धूल उड़ती नज़र आती थी, वहां अब दुनिया की सबसे अच्छी सड़कें और अत्याधुनिक मेट्रो दौड़ती नज़र आती है. जहां कभी दूर-दूर कोई एक, दो मंज़िला मकान दिखाई देता था, वहां अब शानदार गगनचुंबी इमारतें खड़ी हैं और दुनिया भर के पर्यटक और कारोबारी लोग, जिनकी प्राथमिकता लंदन, पेरिस और न्यूयॉर्क होते थे, अब दुबई का रुख़ करते हैं. संयुक्त अरब अमीरात वास्तव में सात राज्यों दुबई, अबू धाबी, शारजाह, उम्मुल क्वैन, रास-अल-ख़ैमा, अजमान और अल फ़ुजैरा का एक संघ है जिसकी राजधानी अबू धाबी है. हालांकि, जब भी संयुक्त अरब अमीरात की बात होती है तो सबसे पहले दिमाग़ में दुबई का ही नाम आता है. इसलिए संयुक्त अरब अमीरात की बात असल में दुबई की बात है. हालांकि अबू धाबी, शारजाह, रास-अल-ख़ैमा और दूसरे राज्यों का भी एक अपना स्थान है, लेकिन दुबई बस दुबई है.  इन राज्यों को 1 दिसंबर, 1971 को ब्रिटेन से स्वतंत्रता मिली थी और अगले ही दिन, यानी 2 दिसंबर को छह राज्यों ने एक संघीय गठबंधन बना लिया था. सातवां राज्य, रास-अल-ख़ैमा, 10 फ़रवरी, 1972 को गठबंधन में उस समय शामिल हुआ जब ईरानी नौसेना ने होर्मुज जल मार्ग के कुछ जगहों पर अपना दावा करते हुए कब्ज़ा कर लिया. रास-अल-ख़ैमा और शारजाह भी इन क्षेत्रों पर अपना दावा करते थे. इस तरह इन दोनों राज्यों के गठबंधन में शामिल होने के साथ-साथ, ईरान के साथ क्षेत्रीय विवाद भी उसके हिस्से में आया जो आज भी जारी है.  इन राज्यों के नेताओं ने 1820 से 1890 तक ब्रिटेन के साथ विभिन्न संधियों पर हस्ताक्षर किए थे, ताकि ब्रिटेन उन्हें सुरक्षित व्यापार करने की सुविधाएं मुहैया करता रहे. उस समय उपमहाद्वीप पर अंग्रेज़ों का शासन था, इसलिए इन राज्यों की मुद्रा भी भारतीय रुपया ही थी और अमीरात के लोग इसी मुद्रा के ज़रिए लेन-देन करते थे. 1959 में, इसका नाम बदलकर खाड़ी रुपया कर दिया गया, शुरू में इसकी क़ीमत भारतीय रुपये के बराबर ही थी. बाद में, स्वतंत्रता के बाद, इन राज्यों ने अपनी मुद्रा की शुरुआत की. जवाहरलाल नेहरू विश्वविद्यालय में डॉयरेक्टर ऑफ़ गल्फ़ स्टडीज़ के प्रोफ़ेसर एके पाशा के अनुसार, लगभग सौ साल पहले क्षेत्र के व्यापारी चाहे वो भारत के हों, फ़ारस या इराक़ के हों, सब धीरे-धीरे यहां आकर जमा हुए और ये व्यापार का गढ़ बन गया. 'जब ब्रिटेन ने यहां तेल की खोज की तो अबू धाबी के शासक शेख़ ज़ायद-बिन-सुल्तान-अल-नाहयान और दुबई के शासक शेख़ राशिद-बिन-सईद-अल-मकतूम और संयुक्त अरब अमीरात के अन्य नेताओं को कमाई होने लगी. शेख़ ज़ायद बाद में संयुक्त अरब अमीरात के पहले राष्ट्रपति और शेख़ राशिद पहले उपराष्ट्रपति बने.'  प्रोफ़ेसर पाशा का कहना है कि दुबई के लोग मोतियों का व्यापार करते थे और उन्हें बेचने के लिए आसपास के इलाक़ों में जाते थे. "इसी तरह, अन्य व्यापारी भी यहां आकर अपना माल बेचते थे. यह क्षेत्र एक व्यापारिक नेटवर्क बन गया था और कुवैत या बसरा के व्यापारी, भारत के गुजरात, केरल या ज़ंज़ीबार जाते हुए दुबई में ज़रूर रुकते थे. मोती के व्यापार से अमीराती लोगों को बहुत फ़ायदा हुआ, लेकिन जब जापानियों ने कृत्रिम मोती बनाने का तरीक़ा खोजा, तो अमीराती मोतियों की मांग धीरे-धीरे कम होने लगी और उद्योग कम होते-होते लगभग ख़त्म हो गया. तेल की खोज के बाद बहुत से अमीराती लोगों ने मोतियों का कारोबार छोड़ दिया और तेल के सेक्टर में व्यापार करना शुरू कर दिया, और जब 1971 में उन्हें ब्रिटेन से स्वतंत्रता मिली तो तेल का उत्पादन अचानक बढ़ गया जिससे क्षेत्र की अर्थव्यवस्था को भी सहारा मिला और दुबई व्यापार का केंद्र बन गया. देखा जाए तो पाकिस्तानी फ़िल्म लेखक रियाज़ बटालवी को इस बात का क्रेडिट दिया जाना चाहिए कि उन्हें साल 1979 में अंदाज़ा हो गया था कि आने वाले समय में दुबई दुनिया की एक ऐसी जगह बनाने वाला है जिसकी ओर दुनिया खिंची चली आएगी. दुबई की आज़ादी के आठ साल बाद ही उन्होंने सुपरहिट फ़िल्म 'दुबई चलो' बनाई जिसे आज भी पाकिस्तान की सबसे सफल फ़िल्मों में से एक माना जाता है.  फ़िल्म की कहानी जो भी हो, 'दुबई चलो' ने पाकिस्तान और भारत के लोगों को ऐसा रास्ता दिखाया कि आज भी संयुक्त अरब अमीरात में सबसे ज़्यादा भारतीय और पाकिस्तानी ही रहते हैं.  साल 2021 में किए गए विभिन्न सर्वेक्षणों के अनुसार, संयुक्त अरब अमीरात की नब्बे लाख 99 हज़ार की कुल आबादी में से लगभग 28 लाख भारतीय और लगभग 13 लाख पाकिस्तानी हैं, जो कुल आबादी का लगभग 40 प्रतिशत है.  जिस देश में 1979-80 तक धूल उड़ती थी, जहां केवल एक या दो मंज़िला घर होते थे, जिन्हें स्थानीय तौर पर ग्राउंड प्लस वन और ग्राउंड प्लस टू अपार्टमेंट कहा जाता था, अब वहां दुनिया के लगभग 200 देशों के लोग रहते हैं. आख़िर इसका कारण क्या है? दुबई में किसी से भी पूछें तो यही जवाब मिलता है कि यह दुबई और अबू धाबी के शासकों की दूरदर्शिता का नतीजा है. उन्होंने आज़ादी के तुरंत बाद ही ये तय कर लिया था कि देश को कहां ले जाना है.  दुबई में विज़न शेख़ राशिद का था जिसे शेख़ मोहम्मद ने पूरा किया और यह प्रक्रिया अभी भी जारी है. अगर शेख़ ज़ायद ने संयुक्त अरब अमीरात के राज्यों को एकजुट करने और उन्हें तेल संपदा के माध्यम से समृद्ध बनाने में भूमिका निभाई, तो दूसरी ओर शेख़ राशिद ने तेल से आगे के भविष्य के बारे में सोचा. उनकी इस सोच को उनके वंशजों ने और आगे बढ़ाया और दुबई को एक तेल निर्भर राज्य से दुनिया का एक प्रमुख व्यापारिक केंद्र बना दिया.  शैलेश दास भारत के कलकत्ता शहर के रहने वाले एक फ़ाइनेंसर और व्यवसायी हैं जो अब दुबई में रहते हैं. उनका फ़ील्ड शिक्षा और स्वास्थ्य सेवाएं है. उनका कहना है कि संयुक्त अरब अमीरात के बारे में सबसे मज़बूत चीज़ इसके नेताओं का विज़न है. "अन्य देशों में भी बड़े नेता होते हैं, वे सोचते हैं, लेकिन यहां सोचने के साथ-साथ काम भी किया जाता है." उनका मानना है कि दुबई की नई पीढ़ी को जिस तरह से तैयार किया जा रहा है, वह अगले 50 वर्षों में देश को और ऊंचाइयों पर ले जाएगी.  वे कहते हैं, "ऐसा कोई संकेत नहीं है जिससे ये पता चले कि यह संभव नहीं है. "यहां लोग सुरक्षित हैं, व्यवसाय सुरक्षित हैं और यहां की सिक्योरिटी की गिनती दुनिया की सबसे अच्छी सिक्योरिटी में होती है." वे इसकी तुलना अमेरिका से करते हैं. अमेरिका ने दुनिया के सर्वश्रेष्ठ टैलेंट को बुलाया और उन्हें अपने देश में बसाया. संयुक्त अरब अमीरात का भी यही हाल है. वे अच्छे लोगों को बुलाते हैं और उनसे काम करवाते हैं जो देश के विकास के लिए बहुत ज़रूरी है.  डॉक्टर पाशा भी दास की इस बात से सहमत हैं. उनका कहना है कि दुबई के विकास के पीछे सिर्फ़ और सिर्फ़ शेख़ राशिद-अल-मकतूम का विज़न है, "क्योंकि दुबई के पास तेल बहुत कम है और उन्होंने सोचा कि अगर वे व्यापार में आमूल-चूल परिवर्तन लाएंगे, दूसरे देशों के व्यापारियों को सुविधाएं देंगे, तो वे निश्चित रूप से अपने फ़ायदे के लिए यहां ज़रूर आएंगे. दूसरी बात यह है कि वे हर नई चीज़ का अनुभव करना चाहते थे और देखना चाहते थे कि इससे उन्हें कितना फ़ायदा होगा." दुनिया को हिला देने वाली वैश्विक महामारी कोविड-19 से निपटने का ही उदाहरण ले लें कि दुबई इससे कैसे निपटा. जब इस महामारी के कारण पूरी दुनिया एक-दूसरे के लिए अपने दरवाज़े बंद कर रही थी, दुबई उन देशों में से एक था जिसने पहला मौक़ा मिलते ही मेहमानों का स्वागत किया. जब दुनिया कोई भी बड़ा आयोजन करने से कतरा रही है, तो दुबई में एक्सपो 2020 पूरे ज़ोरों पर चल रहा था. दुनिया के बाकी हिस्सों की तरह दुबई भी इस वैश्विक महामारी से प्रभावित हुआ. देश में संक्रमण को रोकने के लिए यहां भी लॉकडाउन लगाना पड़ा, मॉल सुनसान हो गए और कुछ समय के लिए दुनिया के सबसे व्यस्त हवाई अड्डों में से एक पर जहाज़ों की गर्जना की जगह सिर्फ़ हवा की सांय-सांय सुनाई दी. यहां तक कि अमीरात एयरलाइंस ने उड़ान बंद होने के कारण अपने बहुत से कर्मचारियों को नौकरी से निकाल दिया. साल 2020 में दुबई की अर्थव्यवस्था 11 प्रतिशत कम हो गई, लेकिन इसने वापस छलांग लगाई और अब सभी क्षेत्रों में सुधार हो रहा है. इस समय, संयुक्त अरब अमीरात की लगभग 90 प्रतिशत आबादी कोरोना वायरस से बचाव के लिए वैक्सीन लगवा चुकी है और दुबई, जहां देश की लगभग 50 प्रतिशत आबादी रहती है, इसमें सबसे आगे है. दुबई में हिल्शा ग्रुप के अध्यक्ष लाल भाटिया का कहना है कि दुबई के विकास का अंदाज़ा इमरजेन्सी आधार पर कोविड संकट से निपटने से ही लगाया जा सकता है. लाल भाटिया भारत के कोलकाता शहर के रहने वाले हैं और वो पिछले साल ही दुबई शिफ़्ट हुए हैं. कोविड के दौरान जब संयुक्त अरब अमीरात पहली बार खुला तो उन्होंने पहली फ़्लाइट पकड़ी और यहां पहुंच गए. वह पहले भी कई बार दुबई जा चुके हैं, लेकिन इस बार उनके वहां जाने की वजह कुछ और थी.  वे कहते हैं कि, "मैं यहां आता-जाता रहता था, लेकिन अब मैंने यहां अपना स्थायी घर बना लिया है और इसका सबसे बड़ा कारण दुबई का कोविड संकट से निपटना है." "जिस तरह से इन्होंने कोविड संकट से डील किया है, वह प्रभावशाली है. बाकी दुनिया की तरह इन्होंने इसे एक वित्तीय या आर्थिक संकट की तरह नहीं बल्कि स्वास्थ्य संकट की तरह डील किया है. इन्होंने ऐसे तरीक़े अपनाये कि पहले इससे स्वास्थ्य संकट की तरह डील किया जाये." भाटिया का कहना है कि ''जब दुनिया के सभी वित्तीय केंद्र बंद या संकट में थे, तब दुबई ही एकमात्र ऐसी जगह था जो व्यापार के लिए खुला हुआ था. संयुक्त अरब अमीरात ने 50 साल में जो किया है, उसने मेरे जैसे लोगों को यहां खींचा है. ऐसा लगता है जैसे दुबई कोविड से निपटने के लिए तैयार था. यह उस नेतृत्व और विज़न का कमाल है कि मेरे जैसे लोग यहां आते हैं और कहते हैं कि मैं इसे अपना नया घर बना रहा हूं. यहां नेताओं ने सिर्फ़ वही नहीं किया जो उन्होंने सोचा था बल्कि वह किया जिसकी लोगों को ज़रूरत थी.'' भाटिया का कहना है कि दुबई की लीडरशिप ने पहले इस संकट को बहुत ही प्रोफ़ेशनल तरीक़े से समझा और फिर उससे डील किया. उन्होंने यह सुनिश्चित किया कि दुबई व्यापार के लिए खुला रहे, बल्कि उन्होंने दो क़दम आगे जाकर एक ऐसे वीज़ा सिस्टम की शुरुआत की जिससे दुनिया भर के लोग दुबई आ कर यहां से अपने घरों में बैठे अपने-अपने ऑफ़िस और कारोबार के लिए काम कर सकते थे.  भाटिया को हिल्शा ग्रुप के लिए यहीं एक व्यावसायिक अवसर भी मिला. दुबई पहुंचते ही उन्होंने वर्क फ़्रॉम दुबई प्रोग्राम पर काम करना शुरू कर दिया. "यहां हम ऑफ़र करते हैं कि दुबई एक ऐसी जगह है जहां से लोग वर्क फ़्रॉम होम कर सकते हैं. लोग यहां आयें, रहें, घर से काम करें. सरकार ने ऐसा किया है कि अगर आप महीने में 5 हज़ार डॉलर से ज़्यादा कमाते हैं तो आपको एक साल का वीज़ा मिल सकता है और आप दुबई से काम कर सकते हैं. सरकार ने सोचा कि कोविड के कारण, ज़्यादातर लोग घर से काम कर रहे होंगे, तो क्यों न उन्हें ख़ूबसूरत धूप वाले दुबई की पेशकश की जाए, जहां हाई स्पीड इंटरनेट और डेटा और सिस्टम की पूरी सिक्योरिटी हो.'' विजिट दुबई की आधिकारिक वेबसाइट के अनुसार, इस वीज़ा की कुल लागत 611 अमेरिकी डॉलर है जिसमें आवेदन शुल्क, वीज़ा प्रोसेसिंग की लागत, मेडिकल और संयुक्त अरब अमीरात आईडी शुल्क शामिल है.  भाटिया का कहना है कि ''दुबई ने कोविड से निपटने के लिए आर्टिफ़िशियल इंटेलिजेंस का बेहतरीन इस्तेमाल किया है. कोविड के दौरान दुबई में जारी की गई ऐप के मुताबिक़, आपको बाहर जा कर घर का सामान लेने के लिए भी इजाज़त लेनी होती थी और अधिकारियों को बताना पड़ता था. कुछ दोस्त एक विला में बैठे थे और उन्होंने कहा कि चलो हम अलग-अलग दिशाओं में जा कर सामान ख़रीद कर लाते हैं. कुछ देर बाद ही उन्हें पुलिस का फ़ोन आया कि तुम लोग एक ही जगह से हो, फिर अलग-अलग दिशाओं में जाकर सामान क्यों ख़रीद रहे हो. यह है आर्टिफ़िशियल इंटेलिजेंस जो कोविड के दौरान काम आई.'' दुबई के सबसे बड़े अंग्रेज़ी अख़बार ख़लीज टाइम्स के बिज़नेस एडिटर मुज़फ़्फ़र रिज़वी का भी मानना है कि दुबई का भविष्य बहुत उज्ज्वल है क्योंकि यह महामारी पर क़ाबू पाने की सफल रणनीति के बाद दुनिया में बेहतर जीवनशैली के लिए एक सुरक्षित स्थान के रूप में उभरा है. दुबई में जारी ताज़ा आंकड़ों के मुताबिक़ कोविड-19 के बाद पिछले साल की तुलना में दुबई की आबादी में 0.05 प्रतिशत की बढ़ोतरी हुई है. मुज़फ़्फ़र रिज़वी ने इसकी पुष्टि करते हुए कहा कि "कनाडा, अमेरिका, दक्षिण अमेरिका और यूरोप के बहुत से लोग महामारी के बाद दुबई शिफ़्ट हो गए हैं क्योंकि लॉकडाउन, सीमित आवाजाही और कोविड वैक्सीनेशन के लंबे इंतज़ार की वजह से वो अपने ही देश में असुरक्षित महसूस कर रहे थे. हमने यह भी देखा कि जब भारत में कोविड-19 वायरस के बड़े पैमाने पर फैलने से स्वास्थ्य ढांचा बुरी तरह प्रभावित हुआ, तो बड़ी संख्या में भारतीयों ने भी दुबई का रुख़ किया." दुबई में सार्वजनिक स्थानों पर फ़ेस मास्क न पहनने पर 3 हज़ार दिरहम का ज़ुर्माना है. लाल भाटिया का कहना है कि दुबई में स्थानीय लोगों से अधिक अप्रवासी रहते हैं और सभी नियमों को मान रहे हैं, वैक्सीन लगवा चुके हैं. "यह सब कुछ रातोंरात नहीं हुआ. यह पिछले 50 वर्षों से जो चल रहा है उसका हिस्सा है."  रिज़वान अहमद एक पाकिस्तानी व्यवसायी हैं जो लगभग 40 वर्षों से दुबई आ-जा रहे हैं. वह भी इस बात से सहमत हैं कि दुबई के क़ानून पिछले दो वर्षों में जिन्हें कोविड इयर्स कहा जाता है विदेशी आप्रवासियों के लिए काफ़ी नरम हो गए हैं और सरकार की रणनीति भी इस प्रक्रिया का हिस्सा है. मशहूर है कि कुछ साल पहले एक ऐसा समय भी आया था जब पूरी दुनिया की सबसे ज़्यादा क्रेनें दुबई में मौजूद थीं. यह दौर दुबई के 'तेज़ गति' से होने वाले कंस्ट्रक्शन का दौर था. उस दौरान दुबई को अबू धाबी से जोड़ने वाले मुख्य शेख़ ज़ायद राजमार्ग को आधुनिक स्तर पर बनाया गया था, दुबई मरीना, बुर्ज ख़लीफा, जुमेरा लेक टावर्स, जुमेराह हाइट्स, पाम जुमेराह जैसी प्रमुख परियोजनाओं को शुरू किया गया था और दुबई एयरपोर्ट की एक साधारण-सी इमारत को दुनिया का सबसे व्यस्त एयरपोर्ट बनाया गया.  यहां ये दिलचस्प बात भी बताना ज़रूरी है कि पाम जुमेरा जो एक कृत्रिम द्वीप है, उसके निर्माण के लिए किसी कंक्रीट या लोहे का उपयोग नहीं किया गया था, बल्कि समुद्र तल से 120 मिलियन क्यूबिक मीटर रेत निकाल कर उससे द्वीप का निर्माण किया गया है.  प्रोफ़ेसर पाशा कहते हैं कि कुल मिलाकर देखा जाये तो पिछले 20 या 30 वर्षों में किसी देश को इस तरह से बदल देना एक ज़बरदस्त उपलब्धि है. "दुबई एक वित्तीय केंद्र बन गया है, एक रीजनल पावर हॉउस बन गया है, बंदरगाहों को आधुनिक स्तर पर बनाया गया और बुर्ज ख़लीफा जैसी 828 मीटर ऊंची गगनचुंबी इमारतों का निर्माण किया गया है.  तेल में भी ये दुनिया के सबसे बड़े उत्पादकों में से एक बन गया है, पर्यटन स्थल भी है, मेडिकल हब भी बन गया है, अच्छे-अच्छे अस्पताल हैं. इसके अलावा, मिस्र, इराक़ और सीरिया जैसे अरब देशों के कमज़ोर होने से इस क्षेत्र में संयुक्त अरब अमीरात का राजनीतिक प्रभाव भी बढ़ा है.  मुज़फ़्फ़र रिज़वी कहते हैं कि दुबई ने पिछले 18 वर्षों में एक बेहतरीन इंफ्रास्ट्रक्चर बनाया है जो इसे अपने प्रतिद्वंद्वियों और पड़ोसी राज्यों से आगे रखता है. इसने 2005 और 2006 में बुर्ज ख़लीफा, दुबई मॉल और दुबई मेट्रो जैसे मेगा डिवेलपमेंट्स की घोषणा की और 2008 के वैश्विक वित्तीय संकट के बावजूद इन मेगा प्रोजेक्ट्स को समय पर पूरा किया. "दुबई मेट्रो एक बड़ी सफलता है. कुछ साल पहले तक, यह कल्पना करना भी मुश्किल था कि लोग निजी एसयूवी, लग्ज़री कारों और जीपों पर मेट्रो को प्राथमिकता देंगे क्योंकि दुबई में पेट्रोल पानी से सस्ता था. आज लोग समय बचाने और ट्रैफ़िक जाम से बचने के लिए दुबई मेट्रो का इस्तेमाल करते हैं.  जब साल 2007 और 2009 के बीच वैश्विक आर्थिक संकट आया, तो बाकी दुनिया की तरह संयुक्त अरब अमीरात भी इससे बुरी तरह प्रभावित हुआ और इसकी आधुनिक विकास योजनाएं रुक गईं. लेकिन फिर दुबई जल्द ही अपने पैरों पर खड़ा हो गया और 2012 के बाद प्रॉपर्टी मार्केट में सुधार होने लगा. यह वह समय था जब एक ईरानी नागरिक अता श्वाबरी ने दुबई में ऑनलाइन प्रॉपर्टी पोर्टल 'ज़ूम प्रॉपर्टी' लॉन्च किया, जो अब तेज़ी से फल-फूल रहा है. उनका कहना है कि भारत, पाकिस्तान और ब्रिटेन के निवेशक तो हमेशा से दुबई की प्रॉपर्टी में निवेश करते थे, लेकिन इस बार नए खिलाड़ी मैदान में आ गए हैं जिनमें इसरायली निवेशक भी शामिल हैं.  ज़ूम प्रॉपर्टी के मार्केटिंग डायरेक्टर फ़ैसल क़ुरैशी का कहना है कि ''शुरू में कोविड-19 की वजह से प्रॉपर्टी मार्केट में गिरावट आई थी, लेकिन क्योंकि हम एक ऑनलाइन पोर्टल हैं, इसलिए हम ज़्यादा प्रभावित नहीं हुए. ऑनलाइन पोर्टल के प्रति जागरूकता भी कोविड के दौरान ही बढ़ी है. प्रॉपर्टी पोर्टल लॉन्च करने का मक़सद भी यही था कि विदेशी निवेशकों के लिए आसानी हो और वो मार्केट का पोटेंशियल देख कर निवेश करें.''  कोविड-19 संकट के दौरान, जब दुनिया भर में ज़्यादातर लोग घर से काम कर रहे थे, तो दुबई की कंपनियों ने ऑनलाइन विशेषज्ञों की मदद से रुके हुए प्रोजेक्ट को पूरा कराना शुरू कर दिया. इससे सभी ऑनलाइन पोर्टल्स को फ़ायदा हुआ और निवेशकों की दिलचस्पी बढ़ी.  फ़ैसल का कहना है कि इसके अलावा एक्सपो 2020 की वजह से भी ऑनलाइन प्रॉपर्टी में निवेश में उछाल आया है. "संयुक्त अरब अमीरात की नीतियां बहुत ज़बरदस्त हैं, यात्रा, दस्तावेज़, प्रक्रियाएं, सब कुछ. कोविड के बाद हमारे पोर्टल पर विदेशी आते हैं. वे साइटों और परियोजनाओं को 3D नक़्शों पर देखते हैं, ठीक वैसे ही जैसे आप ख़ुद जाकर साइट देखते हैं." "अब जब यहां एक्सपो की वजह से टूरिस्ट और बिज़नेसमैन आये हैं तो हमारे रेंटल मार्केट में भी ज़बरदस्त उछाल आया है. जब किराया बढ़ा तो निवेशकों की दिलचस्पी भी बढ़ी और इसी तरह डेवलपर्स ने अपना प्रोडक्शन भी बढ़ा दिया है." फ़ैसल क़ुरैशी का कहना है, "कोविड से पहले प्रॉपर्टी की क़ीमत 800 से 900  दिरहम प्रति वर्ग फ़ीट थी जो अब 900 से 1100 दिरहम के क़रीब हो गई है. पिछले क्वार्टर में विला की मांग 30 से 40 प्रतिशत तक बढ़ी है. इसकी एक वजह तो ये है कि लोगों ने यात्रा ज़्यादा की है और दूसरा यह है कि सुरक्षा के कारण लोग अपार्टमेंट के बजाय विला में रहना पसंद कर रहे हैं और सरकार ने ऐसी नीतियां बना दी हैं कि लोग अपने परिवार के साथ आते हैं और विला में रहते हैं." संयुक्त अरब अमीरात को दुनिया से जोड़ने में इसकी राष्ट्रीय एयरलाइन एमिरेट्स ने भी अहम भूमिका निभाई है. पाकिस्तान इंटरनेशनल एयरलाइंस की स्थिति को देखते हुए, शायद बहुत से लोगों को विश्वास न हो कि एमिरेट्स एयरलाइन की स्थापना में पीआईए की बड़ी भूमिका है. कराची, पाकिस्तान का वो पहला शहर था, जहां एमेरिट्स की पहली उड़ान, ईके600, उतरी थी और पाकिस्तानी पायलटों और इंजीनियरों ने ही एमेरिट्स की तकनीकी मदद की थी. रिज़वान अहमद 1979 से पाकिस्तान से दुबई की यात्रा कर रहे हैं. उनका कहना है कि एमिरेट्स की भी देश के विकास में अहम भूमिका है. "1985 में जब इसकी शुरुआत हुई तो जीवन बहुत आसान हो गया. यूरोप के लिए इसकी इतनी सर्विस है कि ज़्यादातर लोग इसका ही इस्तेमाल करते हैं. जब दिल चाहा चले गए और जब दिल चाहा आ गए." एमिरेट्स दुनिया की बड़ी एयरलाइन है जिसकी उड़ानें मध्य पूर्व, अफ्रीक़ा, एशिया, दक्षिण प्रशांत, यूरोप, उत्तरी और दक्षिण अमेरिका के 50 शहरों में जाती हैं.  एमिरेट्स की वेबसाइट के अनुसार, कोविड-19 संकट के बावजूद, 2020 में इस एयरलाइन के ज़रिये एक करोड़ 58 लाख लोगों ने यात्रा की. प्रोफ़ेसर पाशा कहते हैं कि "मूल रूप से, संयुक्त अरब अमीरात का समाज हमेशा से ही एक रूढ़िवादी समाज रहा है. उनकी परंपराएं आज भी क़बायली हैं. लेकिन ये पर्यटकों की सुविधा के लिए बहुत-सी आधुनिक चीज़ें भी बर्दाश्त कर लेते हैं क्योंकि दुबई में ज़्यादा तेल नहीं है, यह पर्यटकों पर निर्भर करता है. वे यहां जिस भी लिबास में चाहें आ सकते हैं और होटलों के अंदर शराब भी पी सकते हैं." हालांकि, हाल ही में, दुबई ने एक ऐसा क़दम उठाया है जो हर तरह से इस समाज के लिहाज़ से एक बहुत ही क्रांतिकारी क़दम है. दुबई में क़ानून के अनुसार, विदेशी पुरुष और महिलाएं भी शादी किये बिना एक दूसरे के साथ नहीं रह सकते थे और न ही बच्चा पैदा कर सकते थे. बल्कि, क़ानून तो यहां तक कहता है कि वे सार्वजनिक जगहों पर एक-दूसरे का हाथ भी नहीं पकड़ सकते. लेकिन हाल ही में एक क़ानून पारित किया गया जिसके तहत विदेशी अब 'एक साथ रह सकते हैं' और अब अगर कोई महिला बिना शादी किए गर्भवती हो जाती है, तो उसे देश छोड़ कर भागना या अवैध गर्भपात नहीं करवाना पड़ेगा. दुबई में रहने वाले विदेशियों के अनुसार, यह क़दम इसलिए उठाया गया क्योंकि बहुत से यूरोपीय, पार्टनर को साथ न रखने की वजह से देश में नहीं रहना चाहते थे और कोविड संकट के बाद सरकार इसे अफ़ोर्ड नहीं कर सकती थी. अब यूरोपीय देशों के लोगों को अस्पताल में सिर्फ़ अपना कार्ड दिखाना पड़ेगा कि हम बच्चे के माता-पिता हैं लेकिन अभी हमारी शादी नहीं हुई है. नाम न छापने की शर्त पर एक निवासी ने कहा कि यह एक "बहुत बड़ा क़दम' है. वे हर तरह की रुकावट को दूर कर रहे हैं, चाहे उसकी जो भी क़ीमत हो, इस्लामी या ग़ैर-इस्लामिक. वो चाह रहे हैं कि लोग यहां आकर रहें."  साल 2018 में दुबई के शासक शेख़ मोहम्मद-बिन-राशिद-अल-मकतूम की बेटी शहज़ादी लतीफ़ा-अल-मकतूम के कथित अपहरण और फिर जबरन हिरासत में रखने और इसके बाद साल 2019 में शेख़ मोहम्मद और उनकी पत्नी शहज़ादी हया के बीच तलाक़ के बाद, फ़ोन हैकिंग और मानवाधिकारों के हनन के मुक़दमे से दुबई के शासक की साख तो ख़राब हुई ही, साथ ही इस पर भी बात होने लगी कि ऐसे देश में आम नागरिकों और आप्रवासियों का क्या हाल होगा. शहज़ादी लतीफ़ा की कहानी की गूँज तो संयुक्त राष्ट्र तक पहुंची.  मानवाधिकार संगठन आरोप लगाते हैं कि बहुत से आप्रवासियों को जबरन अगवा, मुल्क बदर या अन्यायपूर्ण तरीक़े से हिरासत में रखा जाता है, निष्पक्ष सुनवाई के बिना सज़ा दी जाती है और प्रताड़ित किया जाता है.  अरब स्प्रिंग के दौरान भी, बहुत से लोगों को केवल इसलिए जबरन गिरफ़्तार किया गया और सज़ा दी गई क्योंकि वे क़ानून में सुधार की मांग कर रहे थे. संयुक्त अरब अमीरात का विदेशी मज़दूर वर्ग भी इस तरह की कई कहानियां सुनता है, लेकिन वे मानवाधिकारों के इन उल्लंघन के बारे में बात करने से भी डरते हैं, और इसी डर को दूर करने के लिए संयुक्त अरब अमीरात को सबसे ज़्यादा काम करने की ज़रूरत है.  प्रोफ़ेसर पाशा कहते हैं, "इस मुद्दे को लेकर मैंने कई बार आला अधिकारियों से बात की है. वो कहते हैं कि हम एक कल्याणकारी राज्य हैं और हम पैदा होने से लेकर क़ब्र तक हर नागरिक को सभी सुविधा मुहैया कराते हैं. हम जो कुछ भी करते हैं वो यहां रहने वालों के फ़ायदे के लिए करते हैं. यहां अमेरिका की तरह आज़ादी, लोकतंत्र और चुनाव नहीं चल सकते क्योंकि यहां मजलिस का सिस्टम है. हम अपने नागरिकों के साथ सीधे संपर्क में रहते हैं." तो दुबई चुम्बक की तरह लोगों को आकर्षित करता है, लेकिन यह कह पाना मुश्किल है कि क्या इसके आकर्षण की वजह यहां की आसान टैक्स नीतियां, ड्यूटी फ्री ज़ोन्स, बिज़नेस फ्रेंडली वातावरण, कोविड के ख़िलाफ़ सफल रणनीतियां, सुंदर रेतीले बीच या इसकी मिनिस्ट्री फ़ॉर हैप्पीनेस ऐंड वेल बीइंग है. हां यक़ीन कीजिए यहां ख़ुश रखने का भी एक मंत्रालय था जिसे कोविड संकट के दौरान मिनिस्ट्री ऑफ़ कम्युनिटी डिवेलपमेंट के तहत कर दिया गया है. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
सुनहरी नहरें, सुर्ख साहिल समंदर और मोहक नमक की खदानों के साथ, ईरान का जज़ीरा होर्मुज़ जन्नत के नज़ारे पेश करता है.  इसे 'भूवैज्ञानिकों का डिज़्नीलैंड' भी कहा जाता है. हम दक्षिणी ईरान में होर्मुज द्वीप के तट पर एक लाल पहाड़ की तलहटी में खड़े थे, जब मेरे टूर गाइड फरज़ाद ने कहा, "आपको इस मिट्टी का स्वाद लेना चाहिए." इस बुलंद पहाड़ की लाल छाया साहिल और पानी की लहरों को अपनी चपेट में ले रही थी.  मैंने घबराहट में इस सलाह पर अमल करने का सोचा लेकिन अभी भी उस रहस्यमयी और खनिज से भरे दृश्य को समझ नहीं पाया था. पांच हज़ार सालों से ज़मीन में दफ़्न ये नाव वह पेड़ जिसकी छाल ने संसार का नक्शा बदल दिया ईरान के तट से आठ किलोमीटर दूर फारस की खाड़ी के नीले पानी के बीच में होर्मुज़ जज़ीरा आसमान से आंसू जैसा दिखता है.  पहाड़ नमक के टीले हैं जिनमें विभिन्न पत्थर, मिट्टी और लोहे से भरपूर ज्वालामुखी की चट्टानें हैं जो लाल, पीले और नारंगी रंगों में चमकती हैं.  यहां 70 से अधिक तरह के खनिज पाए जाते हैं. 42 वर्ग किलोमीटर के इस द्वीप का हर इंच इसकी संरचना की कहानी कहता है. डॉक्टर कैथरीन गोडाईनोव ने अतीत में ईरान में काम किया है और अब वो ब्रिटिश भूवैज्ञानिक सर्वेक्षण के प्रधान भूविज्ञानी हैं.  उनके मुताबिक लाखों साल पहले फारस की खाड़ी में उथले समुद्रों ने नमक की मोटी परतों का निर्माण किया था.  'डेड' झील कराकुल जहां नाव तक नहीं चल सकती विशालकाय जंगी पोत के मिनटों में डूबने का रहस्य ये परतें खनिजों से भरी ज्वालामुखीय चट्टानों से टकराईं और उनके संयोजन ने एक रंगीन भूभाग का निर्माण किया. डॉक्टर गोडाइनोव कहती हैं, "पिछले 50 करोड़ सालों के दौरान नमक की सतहें ज्वालामुखी की परतों में दब गईं."  चूंकि नमक पानी की सतह पर तैर सकता है इसलिए वक़्त के साथ ये नमक चट्टानों में मौजूद दरारों से  बाहर निकलता रहा और इसने सतह पर पहुंच कर नमक के टीले बना लिए.  उनका कहना है कि फारस की खाड़ी के ज्यादातर हिस्सों में जमीन के नीचे नमक की मोटी परतें मौजूद हैं. इसी भौगोलिक प्रक्रिया ने सुनहरी धाराएँ, लाल समुद्र तट और मोहक नमक की खदानें बनाई हैं.  किगाली अफ़्रीका के दूसरे सभी शहरों से अलग है, लेकिन कैसे? वो व्यंजन जिसे क़ानून का संरक्षण मिला हुआ है होर्मुज़ को वास्तव में रेनबो आइलैंड कहा जाता है और यही वजह है कि यह असामान्य रंगों का एक सुंदर संयोजन है. और आप ये भी जान लीजिए कि ये दुनिया का एकमात्र पहाड़ है जिसे खाया जा सकता है और इसलिए ही टूर गाइड ने मुझे स्वाद चखने की सलाह दी थी.  इस पहाड़ की सुर्ख़ मिट्टी जिसे गेलिक कहते हैं, हेमेटाइट की वजह से ऐसी दिखती है.  ऐसा माना जाता है कि यह द्वीप की ज्वालामुखीय चट्टानों में पाए जाने वाले आयरन ऑक्साइड के कारण है.  यह न केवल औद्योगिक उद्देश्यों के लिए एक क़ीमती खनिज है बल्कि यह स्थानीय व्यंजनों में भी महत्वपूर्ण भूमिका निभाता है. अमरीका का वो शहर जिसका रास्ता कनाडा से है एक पौधे ने कैसे एक जापानी द्वीप को बचाया? इसका इस्तेमाल खाने में मसाले के तौर पर किया जाता है. यह करी में मिट्टी जैसा लगता है और स्थानीय डबल ब्रेड तोमशी के साथ बहुत स्वादिष्ट होता है.  तोमशी का अर्थ है 'किसी चीज का बहुत अधिक होना'. फरज़ाद की पत्नी मरियम कहती हैं, "लाल मिट्टी का इस्तेमाल चटनी के तौर पर किया जाता है." इस चटनी को सुर्ख़ कहते हैं और डबल रोटी पकने के दौरान उस पर फैला दिया जाता है.  भोजन में इस्तेमाल होने के अलावा, स्थानीय कलाकार इस लाल मिट्टी का पेंटिंग में भी इस्तेमाल करते हैं.  लोग इससे अपने कपड़ों को रंगते हैं और सेरामिक और सौंदर्य प्रसाधन बनाने के लिए भी इसका इस्तेमाल करते हैं. टेम्स नदी में खोया हुआ 'ख़ज़ाना' ढूंढने वाले लोग सोवियत भव्यता की भूमिगत दुनिया इस लाल पहाड़ के अलावा होर्मुज़ द्वीप में देखने लायक कई चीजें हैं. द्वीप के पश्चिम में एक शानदार नमक पर्वत है जिसे 'नमक देवी' कहा जाता है. एक किलोमीटर में फैले पहाड़ की खड़ी दीवारें और गुफाएं नमक के चमचमाते क्रिस्टल से भरी हुई हैं, जो संगमरमर के महल के बड़े स्तंभों से मिलती जुलती हैं. स्थानीय लोगों का कहना है कि इस नमक में नकारात्मक प्रवृत्तियों और विचारों को जज़्ब और ख़त्म करने की ताक़त रखता है. मेरे टूर गाइड ने मुझे यहां चलने के लिए अपने जूते उतारने की सलाह दी ताकि मेरे पैर नमक को छू सकें. उसने मुझसे कहा, "यहाँ के नमक का सकारात्मक प्रभाव पड़ता है." यह द्वीप कभी क़ैदखाना था, अब जन्नत है हल्दी जितना भारतीय है, उतना ही शुभ और औषधीय गुणों से भरा  इस घाटी में समय बिताने के बाद आप बहुत उत्साहित महसूस करते हैं और इसीलिए इस घाटी को ताक़त की घाटी भी कहा जाता है. इसी तरह, द्वीप के दक्षिण-पश्चिम में 'इंद्रधनुष द्वीप' है जहाँ बहुरंगी मिट्टी हैं और वहाँ लाल, पीले और नीले पहाड़ हैं. चलते-चलते मैंने देखा कि यहाँ विभिन्न ज्यामितीय आकृतियों के पत्थर धूप के संपर्क में आने पर चमकते हैं. पास की 'मूर्तियों की घाटी' में चट्टानों का आकार हजारों सालों से हवाओं के कारण बेहतरीन शक़्ल में बदल चुके हैं. मैं पक्षियों, ड्रेगन और पौराणिक कथाओं के जीवों को देख सकता था. ऐसा लगता है कि मानों यह पृथ्वी की अपनी कला दीर्घा की प्रशंसा करने जैसा हो. वो शहर जिस पर तुर्कों से लेकर अंग्रेज़ों तक ने शासन किया स्वच्छता के बारे में जापान हमें क्या सिखा सकता है? द्वीप के असाधारण और अकल्पनीय रंगों के बावजूद कई पर्यटक इससे अनजान हैं.  ईरान के पोर्ट्स एंड मैरीटाइम ऑर्गनाइजेशन के मुताबिक 2019 में यहां सिर्फ 18,000 पर्यटक आए थे. एक स्थानीय निवासी इरशाद शान ने मुझे बताया कि "ऐतिहासिक और प्राकृतिक तौर पर पर्यटन में दिलचस्पी के तमाम पहलुओं के बाजवूद इस प्राकृतिक परिदृश्य को एक पूर्ण पर्यटन स्थल के तौर पर विकसित नहीं किया जा सका है." उन्होंने कहा, "यदि होर्मुज़ के बुनियादी ढांचे के विकास पर अधिक ध्यान दिया जाता है तो ये जगह पर्यटन का एक ख़ास केंद्र हो सकता है." कोरोना वायरस: ट्रैवल पाबंदियों के दौर में कहां गए हवाई जहाज़? इंग्लैंड तट के पास अनोखा 'देश' सीलैंड यहां स्थानीय लोग घूमने आने वाले पर्यटकों को उनके घर का बना खाना और दर्शनीय स्थलों की यात्रा के लिए अपनी मोटरबाइक और रिक्शा उपलब्ध करवाते हैं. शान कहते हैं, "हमें लगता है कि होर्मुज़ के लिए ऐसा करना हमारी ज़िम्मेदारी है."  वो कहते हैं, "ये एक बहुत दुर्लभ बात है और हमारी पहचान का हिस्सा है. हम इस पर्यावरणीय विरासत की ओर दुनिया का ध्यान आकर्षित करने के लिए अपनी भूमिका निभाना चाहते हैं." जब मैंने यहां की मछली, लाल प्याज, नींबू और माल्ट खाया, तो सुगंधित और मसालेदार करी ने मुझे यह सोचने पर मजबूर कर दिया कि होर्मुज़ निस्संदेह 'भूवैज्ञानिकों का डिज्नीलैंड' है और यह खाने योग्य मिट्टी है जो यहां रहने वाले लोगों की नसों में चलती है और उन्हें बहुत ख़ास बना देती है. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
एक पल के लिए ठहरकर, अपने घर के बारे में सोचिए. अपनी जड़ों के बारे में सोचिए. उस जगह के बारे में सोचिए जिस जगह को आप दुनिया की किसी भी जगह से कहीं अधिक प्यार करते हैं.  और अगर ऐसी कोई जगह जो आपके इतने क़रीब हो अगर वो इस धरती से गायब हो जाए तो...?  ये कल्पना करना भी कितना तक़लीफ़देह है... है ना! लेकिन इसी धरती के दर्जनों द्वीपों के लिए यह डर काल्पनिक नहीं बल्कि आने वाले समय की सच्चाई है.  जलवायु परिवर्तन के कारण समुद्र के जल स्तर में वृद्धि के कारण पहले से ही इन द्वीपों को ज़मीनी नुकसान उठाना पड़ रहा है. जलवायु परिवर्तन के कारण अब इन द्वीपों पर लोगों को पीने के पानी की किल्लत का भी सामना करना पड़ रहा है.  बीबीसी मुंडो ने प्रशांत महासागर में स्थित एक छोटे से द्वीप राष्ट्र तुवालु की मौजूदा परिस्थितियों का अध्ययन किया. तुवालु उन द्वीपीय राष्ट्रों में से एक है जिन पर जलवायु परिवर्तन का सीधा असर पड़ रहा है. एक द्वीप जो दुनिया के सबसे अधिक प्रदूषण फैलाने वाले देशों से आग्रह कर रहा है कि वे ग्रीनहाउस गैस के उत्सर्जन को कम करें.  हालांकि आग्रह के अतिरिक्त यह देश अपने सबसे बुरे वक़्त को लेकर तैयारी भी कर रहा है. सबसे बुरी स्थिति... यानी जब ये देश जलमग्न हो जाएगा.  इस देश के न्याय, संचार और विदेश मामलों के मंत्री सिमोन कोफ़े ने जलवायु परिवर्तन के मुद्दे पर दुनियाभर के देशों की बैठक के दौरान, COP26 में एक बेहद भावुक संदेश भेजा था. स्कॉटलैंड के ग्लासगो में हुए इस समिट में दुनियाभर के नेता शामिल हुए थे और जलवायु परिवर्तन के संकट पर चर्चा और समाधान तलाशने की कोशिश की गई थी. अपने संदेश में सिमोन ने कहा था- हम डूब रहे हैं लेकिन बाकी सभी के साथ भी तो ऐसा ही हो रहा है.  इस संदेश के दौरान कोफ़े घुटने तक के पानी में खड़े थे. जिस जगह वह खड़े थे, उस जगह कभी सूखा इलाक़ा हुआ करता था लेकिन जलवायु परिवर्तन के कारण अब वहां पानी भर चुका है. अपने संदेश में उन्होंने तुवालु का ज़िक्र करते हुए कहा था कि तुवालु आज जहां है वह जलवायु संकट के गंभीर परिणामों की आहट भर है. आने वाले समय के साथ यह और गंभीर होता जाएगा और दुनिया के दूसरे देश भी इससे प्रभावित होंगे.  समुद्र का स्तर, एक संभावित ख़तरा तुवालु में नौ छोटे द्वीप हैं. ऑस्ट्रेलिया और हवाई से यह लगभग चार हज़ार किमी दूर है. इसके निकटम पड़ोसी किरीबाती, सामोआ और फिजी हैं. कोफ़े ने बीबीसी मुंडो से कहा कि तुवालु की समुद्र तल से ऊंचाई उतनी नहीं है. समुद्र तल से उच्चतम बिंदु चार मीटर है.   यह पूरा 26 वर्ग किलोमीटर में फैला हुआ है, जहां क़रीब 12000 लोग रहते हैं. किरीबाती की ही तरह और मालदीव की तरह दूसरे द्वीपों की तरह तुवालु प्रवाल भित्तियों से बना है और इसलिए ग्लोबल वॉर्मिंग का इस पर ख़ासकर गंभीर प्रभाव पड़ा है. कोफ़े ने बीबीसी मुंडो को बताया कि जहां वे रहते हैं वहां ज़मीन की बहुत पतली परत है और कुछ जगहों पर आपको दोनों ओर समुद्र दिखाई दे सकता है. एक ओर खुला सागर और एक ओर लगून.  उन्होंने कहा, "बीते कुछ सालों में हमने अनुभव किया है कि जैसे-जैसे समुद्र का जल स्तर बढ़ा है वैसे-वैसे ज़मीन का कुछ हिस्सा भी कटता गया है." कोफ़े ने बताया कि तुवालु बीते कुछ समय से भयानक तेज़ चक्रवातों का और साथ ही सूखे का भी सामना कर रहा है.इसके साथ ही समुद्र के बढ़े तापमान के कारण प्रवाल भित्तियों को नुकसान पहुंचा है, जो तट के संरक्षण और मछलियों के प्रजनन के लिए महत्वपूर्ण हैं.  लेकिन समस्या सिर्फ़ यही नहीं है.  समुद्र और पीने के पानी पर उसका असर कोफ़े ने बताया कि कुछ जगहों पर समुद्र का पानी जमीन के अंदर रिस रहा है और इसकी वजह से एक्वीफ़र्स प्रभावित हो रहे हैं. उन्होंने कहा,"आमतौर पर हमें पीने का पानी बारिश से मिलता है लेकिन कुछ द्वीपों पर भूमिगत जल हासिल करने के लिए कुएं भी खोदे जाते हैं. लेकिन अब जबकि कुछ जगहों पर समुद्री जल रिस कर अंदर जा रहा है तो यह भी संभव नहीं रह गया है. ऐसे में अब पीने के पानी के लिए हम सिर्फ़ बारिश पर ही आश्रित हैं." ज़मीन में खारे पानी की मौजूदगी का असर कृषि पर भी हुआ है. खेती योग्य ज़मीन बेकार हो गई हैं. इस बात की गंभीरता का अंदाज़ा इस बात से ही लगाया जा सकता है कि ताइवान की सरकार तुवालु की सीमित परिस्थितियों में अन्न उत्पादन के लिए पायलट प्रोजेक्ट के तहत वित्तीय सहायता दे रही है.  कोफ़े ने बताया कि लवणता के कारण अन्न उपजाना मुश्किल हो गया है और ऐसे में धीरे-धीरे आयातित वस्तुओं पर निर्भरता बढ़ती जा रही है.  द्वीपीय देशों का संघर्ष तुवालु जैसे द्वीप बीते 30 सालों से अधिक समय से जलवायु परिवर्तन के संदर्भ में किसी ठोस वैश्विक प्रयास का आह्वान करते रहे हैं.  साल 1990 में पैसिफ़िक द्विपीय राष्ट्रों ने एंटीगुआ, बारबुडा और मालदीव के साथ मिलकर एक राजनयिक गठबंधन बनाया था. इस गठबंधन का मक़सद जलवायु परिवर्तन पर एक साझा मोर्चा बनाना था.  द एलायंस ऑफ़ स्मॉल आइलैंड कंट्रीज़ के आज 39 सदस्य हैं. इस गठबंधन ने विकासशील देशों में ग्लोबल वॉर्मिंग के गंभीर प्रभावों को सामने लाने में महत्वपूर्ण भूमिका निभाई है. क्या है वैज्ञानिकों का कहना  यूनाइटेड नेशंस इंटरगवर्नमेंटल पैनल ऑन क्लाइमेट चेंज (आईपीसीसी) ने इसी साल 9 अगस्त को सौंपी अपनी एक रिपोर्ट में कहा था कि वैश्विक स्तर पर समुद्र के जल-स्तर में वृद्धि की वार्षिक दर 1901 और 2018 के बीच तीन-गुनी हो चुकी है.  जो मौजूदा वक़्त में 3.7 मिमी प्रति वर्ष है. मानव सभ्ययता के लिए रेड अलर्ट जलवायु परिवर्तन के जानकार और आईपीसीसी की रिपोर्ट में छोटे द्वीपों पर शोध के प्रमुख लेखक डॉ मोर्गन वाइरियू ने बीबीसी मुंडो से कहा कि "प्रशांत द्वीप क्षेत्र में स्थिति बेहद ख़राब है." उन्होंने कहा, "दक्षिण प्रशांत क्षेत्र में 1900 से 2018 की अवधि के बीच समुद्र के स्तर में क्षेत्रीय औसत वृद्धि 5 से 11 मिमी प्रति मापी गई." हालांकि, तुवालु पर अलग से कोई डेटा नहीं है.  ऐसा अनुमान है कि अगर समुद्र में एक मीटर की भी वृद्धि होती है तो इससे तटीय क्षेत्रों की जैव-विविधता सीधे तौर पर प्रभावित होगी और इसके कई गंभीर परोक्ष प्रभाव भी होंगे.  आईपीसीसी ने अपनी रिपोर्ट में यह भी कहा है कि अगर उत्सर्जन स्तर उच्च होता है तो इस संदर्भ में वर्ष 2100 तक समुद्र के स्तर में एक मीटर से अधिक की वैश्विक औसत वृद्धि हो सकती है. साथ ही अगर उत्सर्जन को नियंत्रित नहीं किया गया तो उच्चतम स्तर पर 2150 तक 5 मीटर की वृद्धि भी हो सकती है.  दूसरे विकल्प  जलवायु परिवर्तन की मौजूदा स्थिति से इनकार नहीं किया जा सकता है और विश्व स्तर पर अभी भी कोई ठोस क़दम नज़र नहीं आ रहा, इन सबके बीच  तुवालु और यहां के लोग अपने लिए भविष्य के विकल्प तलाश रह हैं.  कोफ़े ने बीबीसी मुंडो को बताया, "यह सबसे बुरा होगा. हमें अपनी जगह छोड़कर जाना होगा. हमारे द्वीप समुद्र में डूब रहे हैं." वह कहते हैं, "अंतरराष्ट्रीय मानदंड हमारे जैसे देशों के पक्ष में नहीं हैं. हमने कभी भी किसी देश को जलवायु परिवर्तन के कारण गायब होते नहीं देखा है." जलवायु परिवर्तन के कारण ऐसे बिगड़ सकता है घर का बजट उत्तर कोरिया में सर्दियां आने के साथ क्यों बढ़ रहा है भुखमरी का डर  तुवालु वर्तमान में अंतरराष्ट्रीय स्तर पर स्वीकार किए जाने के लिए क़ानूनी रास्ते तलाश रहा है ताकि भले ही देश गायब हो जाए फिर भी एक देश के रूप में पहचान रहे.  कोफ़े कहते हैं, ऐसे कई विकल्प हैं जिन पर हम विचार कर रहे हैं. किरिबाती से इतर, तुवालु ने फिजी में ज़मीन नहीं खरीदी है. हालांकि कोफ़े कहते हैं कि देश ने "एक सार्वजनिक घोषणा की है कि अगर हम भविष्य में डूब जाते हैं तो जमीन की पेशकश की जाएगी. कोफ़े कहते हैं कि हमने अभी तक उस देश को चिन्हित नहीं किया है जहां स्थानांतरण के बाद हम जाना चाहेंगे. इसके पीछे वजह देते हुए वह कहते हैं कि हम इस बात को पूरी तरह से समझते हैं कि स्थानांतरण को एक बहाने के तौर पर इस्तेमाल किया जा सकता है. बड़े देश संभव है कि ऐसा कहें कि क्योंकि उन्होंने हमें आश्रय दिया है इसलिए वे ग्रीनहाउस गैस का उत्सर्जन जारी रखेंगे. कोफ़े कहते हैं,"स्थानांतरण हमारे लिए अंतिम उपाय है." मुआवज़े के लिए कानूनी लड़ाई तुवालु भी विकासशील देशों की तरह ही मुआवज़ा पाने की आस रखता है. जिस तरह से विकासशील देशों का कहना है कि विकसित देशों के कारण जलवायु परिवर्तन गंभीर चरण में पहुंच चुका है और उसकी वजह से उन्हें नुकसान उठाना पड़ रहा है और इस वजह से वह खुद को मुआवज़े का अधिकारी बताते हैं, तुवालु भी उसी आधार पर मुआवज़ा चाहता है.  एंटिगुआ और बारबुडा की सरकार के साथ तुवालु ने हाल ही में संयुक्त राष्ट्र के साथ एक कमिशन रजिस्टर किया है.  कोफ़े कहते हैं कि इस आयोग के निर्माण के पीछे मक़सद सिर्फ़ इतना ही है कि हम इसके माध्यम से हम इंटरनेशनल ट्रिब्यूनल फॉर द लॉ ऑफ़ द सी तक पहुंच रख सकेंगे. और साथ ही हम सलाह भी ले सकेंगे.  जलवायु परिवर्तन से विकलांग लोगों के लिए बढ़ती चुनौती जलवायु परिवर्तन: अपने जंगलों को कैसे बचा पाएंगे हम - दुनिया जहान जर्मनी के हैम्बर्ग में स्थित इंटरनेशनल ट्रिब्यूनल फॉर द लॉ ऑफ़ द सी, 1982 के संयुक्त राष्ट्र कन्वेंशन ऑन द लॉ ऑफ़ द सी से संबंधित विवादों को हल करने के लिए ज़िम्मेदार है. यूरोपीय संघ के देशों और 167 अन्य देशों ने इस सम्मेलन को मंज़ूरी दी है. जबकि अमेरिका उनमें शामिल नहीं है. चीन और भारत जैसे सबसे अधिक ग्रीनहाउस गैसों का उत्सर्जन करने वाले कुछ देशों ने समझौते को मंजूरी दी है. ये भी पढ़ें 'भारत-चीन कोयले पर अपना रुख़ स्पष्ट करें' ग्लासगो में जलवायु समझौता क्यों अटका, भारत ने सम्मेलन में ऐसा क्या कहा? चारधाम सड़क परियोजना में पर्यावरण चिंताओं के बीच क्यों हुई चीन की चर्चा (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
एक पल के लिए ठहरकर, अपने घर के बारे में सोचिए. अपनी जड़ों के बारे में सोचिए. उस जगह के बारे में सोचिए जिस जगह को आप दुनिया की किसी भी जगह से कहीं अधिक प्यार करते हैं.  और अगर ऐसी कोई जगह जो आपके इतने क़रीब हो अगर वो इस धरती से गायब हो जाए तो...?  ये कल्पना करना भी कितना तक़लीफ़देह है... है ना! लेकिन इसी धरती के दर्जनों द्वीपों के लिए यह डर काल्पनिक नहीं बल्कि आने वाले समय की सच्चाई है.  जलवायु परिवर्तन के कारण समुद्र के जल स्तर में वृद्धि के कारण पहले से ही इन द्वीपों को ज़मीनी नुकसान उठाना पड़ रहा है. जलवायु परिवर्तन के कारण अब इन द्वीपों पर लोगों को पीने के पानी की किल्लत का भी सामना करना पड़ रहा है.  बीबीसी मुंडो ने प्रशांत महासागर में स्थित एक छोटे से द्वीप राष्ट्र तुवालु की मौजूदा परिस्थितियों का अध्ययन किया. तुवालु उन द्वीपीय राष्ट्रों में से एक है जिन पर जलवायु परिवर्तन का सीधा असर पड़ रहा है. एक द्वीप जो दुनिया के सबसे अधिक प्रदूषण फैलाने वाले देशों से आग्रह कर रहा है कि वे ग्रीनहाउस गैस के उत्सर्जन को कम करें.  हालांकि आग्रह के अतिरिक्त यह देश अपने सबसे बुरे वक़्त को लेकर तैयारी भी कर रहा है. सबसे बुरी स्थिति... यानी जब ये देश जलमग्न हो जाएगा.  इस देश के न्याय, संचार और विदेश मामलों के मंत्री सिमोन कोफ़े ने जलवायु परिवर्तन के मुद्दे पर दुनियाभर के देशों की बैठक के दौरान, COP26 में एक बेहद भावुक संदेश भेजा था. स्कॉटलैंड के ग्लासगो में हुए इस समिट में दुनियाभर के नेता शामिल हुए थे और जलवायु परिवर्तन के संकट पर चर्चा और समाधान तलाशने की कोशिश की गई थी. अपने संदेश में सिमोन ने कहा था- हम डूब रहे हैं लेकिन बाकी सभी के साथ भी तो ऐसा ही हो रहा है.  इस संदेश के दौरान कोफ़े घुटने तक के पानी में खड़े थे. जिस जगह वह खड़े थे, उस जगह कभी सूखा इलाक़ा हुआ करता था लेकिन जलवायु परिवर्तन के कारण अब वहां पानी भर चुका है. अपने संदेश में उन्होंने तुवालु का ज़िक्र करते हुए कहा था कि तुवालु आज जहां है वह जलवायु संकट के गंभीर परिणामों की आहट भर है. आने वाले समय के साथ यह और गंभीर होता जाएगा और दुनिया के दूसरे देश भी इससे प्रभावित होंगे.  समुद्र का स्तर, एक संभावित ख़तरा तुवालु में नौ छोटे द्वीप हैं. ऑस्ट्रेलिया और हवाई से यह लगभग चार हज़ार किमी दूर है. इसके निकटम पड़ोसी किरीबाती, सामोआ और फिजी हैं. कोफ़े ने बीबीसी मुंडो से कहा कि तुवालु की समुद्र तल से ऊंचाई उतनी नहीं है. समुद्र तल से उच्चतम बिंदु चार मीटर है.   यह पूरा 26 वर्ग किलोमीटर में फैला हुआ है, जहां क़रीब 12000 लोग रहते हैं. किरीबाती की ही तरह और मालदीव की तरह दूसरे द्वीपों की तरह तुवालु प्रवाल भित्तियों से बना है और इसलिए ग्लोबल वॉर्मिंग का इस पर ख़ासकर गंभीर प्रभाव पड़ा है. कोफ़े ने बीबीसी मुंडो को बताया कि जहां वे रहते हैं वहां ज़मीन की बहुत पतली परत है और कुछ जगहों पर आपको दोनों ओर समुद्र दिखाई दे सकता है. एक ओर खुला सागर और एक ओर लगून.  उन्होंने कहा, "बीते कुछ सालों में हमने अनुभव किया है कि जैसे-जैसे समुद्र का जल स्तर बढ़ा है वैसे-वैसे ज़मीन का कुछ हिस्सा भी कटता गया है." कोफ़े ने बताया कि तुवालु बीते कुछ समय से भयानक तेज़ चक्रवातों का और साथ ही सूखे का भी सामना कर रहा है.इसके साथ ही समुद्र के बढ़े तापमान के कारण प्रवाल भित्तियों को नुकसान पहुंचा है, जो तट के संरक्षण और मछलियों के प्रजनन के लिए महत्वपूर्ण हैं.  लेकिन समस्या सिर्फ़ यही नहीं है.  समुद्र और पीने के पानी पर उसका असर कोफ़े ने बताया कि कुछ जगहों पर समुद्र का पानी जमीन के अंदर रिस रहा है और इसकी वजह से एक्वीफ़र्स प्रभावित हो रहे हैं. उन्होंने कहा,"आमतौर पर हमें पीने का पानी बारिश से मिलता है लेकिन कुछ द्वीपों पर भूमिगत जल हासिल करने के लिए कुएं भी खोदे जाते हैं. लेकिन अब जबकि कुछ जगहों पर समुद्री जल रिस कर अंदर जा रहा है तो यह भी संभव नहीं रह गया है. ऐसे में अब पीने के पानी के लिए हम सिर्फ़ बारिश पर ही आश्रित हैं." ज़मीन में खारे पानी की मौजूदगी का असर कृषि पर भी हुआ है. खेती योग्य ज़मीन बेकार हो गई हैं. इस बात की गंभीरता का अंदाज़ा इस बात से ही लगाया जा सकता है कि ताइवान की सरकार तुवालु की सीमित परिस्थितियों में अन्न उत्पादन के लिए पायलट प्रोजेक्ट के तहत वित्तीय सहायता दे रही है.  कोफ़े ने बताया कि लवणता के कारण अन्न उपजाना मुश्किल हो गया है और ऐसे में धीरे-धीरे आयातित वस्तुओं पर निर्भरता बढ़ती जा रही है.  द्वीपीय देशों का संघर्ष तुवालु जैसे द्वीप बीते 30 सालों से अधिक समय से जलवायु परिवर्तन के संदर्भ में किसी ठोस वैश्विक प्रयास का आह्वान करते रहे हैं.  साल 1990 में पैसिफ़िक द्विपीय राष्ट्रों ने एंटीगुआ, बारबुडा और मालदीव के साथ मिलकर एक राजनयिक गठबंधन बनाया था. इस गठबंधन का मक़सद जलवायु परिवर्तन पर एक साझा मोर्चा बनाना था.  द एलायंस ऑफ़ स्मॉल आइलैंड कंट्रीज़ के आज 39 सदस्य हैं. इस गठबंधन ने विकासशील देशों में ग्लोबल वॉर्मिंग के गंभीर प्रभावों को सामने लाने में महत्वपूर्ण भूमिका निभाई है. क्या है वैज्ञानिकों का कहना  यूनाइटेड नेशंस इंटरगवर्नमेंटल पैनल ऑन क्लाइमेट चेंज (आईपीसीसी) ने इसी साल 9 अगस्त को सौंपी अपनी एक रिपोर्ट में कहा था कि वैश्विक स्तर पर समुद्र के जल-स्तर में वृद्धि की वार्षिक दर 1901 और 2018 के बीच तीन-गुनी हो चुकी है.  जो मौजूदा वक़्त में 3.7 मिमी प्रति वर्ष है. मानव सभ्ययता के लिए रेड अलर्ट जलवायु परिवर्तन के जानकार और आईपीसीसी की रिपोर्ट में छोटे द्वीपों पर शोध के प्रमुख लेखक डॉ मोर्गन वाइरियू ने बीबीसी मुंडो से कहा कि "प्रशांत द्वीप क्षेत्र में स्थिति बेहद ख़राब है." उन्होंने कहा, "दक्षिण प्रशांत क्षेत्र में 1900 से 2018 की अवधि के बीच समुद्र के स्तर में क्षेत्रीय औसत वृद्धि 5 से 11 मिमी प्रति मापी गई." हालांकि, तुवालु पर अलग से कोई डेटा नहीं है.  ऐसा अनुमान है कि अगर समुद्र में एक मीटर की भी वृद्धि होती है तो इससे तटीय क्षेत्रों की जैव-विविधता सीधे तौर पर प्रभावित होगी और इसके कई गंभीर परोक्ष प्रभाव भी होंगे.  आईपीसीसी ने अपनी रिपोर्ट में यह भी कहा है कि अगर उत्सर्जन स्तर उच्च होता है तो इस संदर्भ में वर्ष 2100 तक समुद्र के स्तर में एक मीटर से अधिक की वैश्विक औसत वृद्धि हो सकती है. साथ ही अगर उत्सर्जन को नियंत्रित नहीं किया गया तो उच्चतम स्तर पर 2150 तक 5 मीटर की वृद्धि भी हो सकती है.  दूसरे विकल्प  जलवायु परिवर्तन की मौजूदा स्थिति से इनकार नहीं किया जा सकता है और विश्व स्तर पर अभी भी कोई ठोस क़दम नज़र नहीं आ रहा, इन सबके बीच  तुवालु और यहां के लोग अपने लिए भविष्य के विकल्प तलाश रह हैं.  कोफ़े ने बीबीसी मुंडो को बताया, "यह सबसे बुरा होगा. हमें अपनी जगह छोड़कर जाना होगा. हमारे द्वीप समुद्र में डूब रहे हैं." वह कहते हैं, "अंतरराष्ट्रीय मानदंड हमारे जैसे देशों के पक्ष में नहीं हैं. हमने कभी भी किसी देश को जलवायु परिवर्तन के कारण गायब होते नहीं देखा है." जलवायु परिवर्तन के कारण ऐसे बिगड़ सकता है घर का बजट उत्तर कोरिया में सर्दियां आने के साथ क्यों बढ़ रहा है भुखमरी का डर  तुवालु वर्तमान में अंतरराष्ट्रीय स्तर पर स्वीकार किए जाने के लिए क़ानूनी रास्ते तलाश रहा है ताकि भले ही देश गायब हो जाए फिर भी एक देश के रूप में पहचान रहे.  कोफ़े कहते हैं, ऐसे कई विकल्प हैं जिन पर हम विचार कर रहे हैं. किरिबाती से इतर, तुवालु ने फिजी में ज़मीन नहीं खरीदी है. हालांकि कोफ़े कहते हैं कि देश ने "एक सार्वजनिक घोषणा की है कि अगर हम भविष्य में डूब जाते हैं तो जमीन की पेशकश की जाएगी. कोफ़े कहते हैं कि हमने अभी तक उस देश को चिन्हित नहीं किया है जहां स्थानांतरण के बाद हम जाना चाहेंगे. इसके पीछे वजह देते हुए वह कहते हैं कि हम इस बात को पूरी तरह से समझते हैं कि स्थानांतरण को एक बहाने के तौर पर इस्तेमाल किया जा सकता है. बड़े देश संभव है कि ऐसा कहें कि क्योंकि उन्होंने हमें आश्रय दिया है इसलिए वे ग्रीनहाउस गैस का उत्सर्जन जारी रखेंगे. कोफ़े कहते हैं,"स्थानांतरण हमारे लिए अंतिम उपाय है." मुआवज़े के लिए कानूनी लड़ाई तुवालु भी विकासशील देशों की तरह ही मुआवज़ा पाने की आस रखता है. जिस तरह से विकासशील देशों का कहना है कि विकसित देशों के कारण जलवायु परिवर्तन गंभीर चरण में पहुंच चुका है और उसकी वजह से उन्हें नुकसान उठाना पड़ रहा है और इस वजह से वह खुद को मुआवज़े का अधिकारी बताते हैं, तुवालु भी उसी आधार पर मुआवज़ा चाहता है.  एंटिगुआ और बारबुडा की सरकार के साथ तुवालु ने हाल ही में संयुक्त राष्ट्र के साथ एक कमिशन रजिस्टर किया है.  कोफ़े कहते हैं कि इस आयोग के निर्माण के पीछे मक़सद सिर्फ़ इतना ही है कि हम इसके माध्यम से हम इंटरनेशनल ट्रिब्यूनल फॉर द लॉ ऑफ़ द सी तक पहुंच रख सकेंगे. और साथ ही हम सलाह भी ले सकेंगे.  जलवायु परिवर्तन से विकलांग लोगों के लिए बढ़ती चुनौती जलवायु परिवर्तन: अपने जंगलों को कैसे बचा पाएंगे हम - दुनिया जहान जर्मनी के हैम्बर्ग में स्थित इंटरनेशनल ट्रिब्यूनल फॉर द लॉ ऑफ़ द सी, 1982 के संयुक्त राष्ट्र कन्वेंशन ऑन द लॉ ऑफ़ द सी से संबंधित विवादों को हल करने के लिए ज़िम्मेदार है. यूरोपीय संघ के देशों और 167 अन्य देशों ने इस सम्मेलन को मंज़ूरी दी है. जबकि अमेरिका उनमें शामिल नहीं है. चीन और भारत जैसे सबसे अधिक ग्रीनहाउस गैसों का उत्सर्जन करने वाले कुछ देशों ने समझौते को मंजूरी दी है. ये भी पढ़ें 'भारत-चीन कोयले पर अपना रुख़ स्पष्ट करें' ग्लासगो में जलवायु समझौता क्यों अटका, भारत ने सम्मेलन में ऐसा क्या कहा? चारधाम सड़क परियोजना में पर्यावरण चिंताओं के बीच क्यों हुई चीन की चर्चा (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
देश की मुख्य विपक्षी पार्टी कांग्रेस के नेता राहुल गांधी को आमतौर पर प्रधानमंत्री नरेंद्र मोदी के मुख्य प्रतिद्वंद्वी के तौर पर देखा जाता है. मीडिया सर्वेक्षणों में उनकी तुलना प्रधानमंत्री पद के दावेदार के दौर पर की जाती है. लेकिन संवाद के मामले में प्रधानमंत्री नरेंद्र मोदी की तुलना में वो काफ़ी नीचे नज़र आते हैं. राजनीतिक तौर पर उनकी अहमियत के हिसाब से लोगों से उनका सार्वजनिक संवाद नरेंद्र मोदी की तुलना में बहुत सीमित है.  इसके लिए वो मुख्य रूप से सोशल मीडिया पर पोस्ट होने वाले उनके लिखित कंटेंट पर निर्भर है. इससे देश के प्रभावशाली टीवी न्यूज़ चैनलों पर उनकी बातों को कम अहमियत मिल पाती है.  राहुल गांधी हालांकि सरकार के कड़े आलोचक हैं, लेकिन अहम साबित हो सकने वाले कई मसलों पर वे अक्सर मौन रह जाते हैं. लिखित संदेशों पर राहुल ज़्यादा निर्भर राहुल गांधी अपनी बात कहने के लिए सोशल मीडिया पर बहुत ज़्यादा भरोसा करते हैं, पर वहां भी वो नरेंद्र मोदी से पीछे हैं. पिछले महीने यानी नवंबर की बात करें तो उस दौरान राहुल गांधी ने ट्विटर के अपने अकाउंट से 51 ट्वीट किए. उसी दौरान नरेंद्र मोदी ने अपने निजी अकाउंट से 258 ट्वीट किए.  राहुल गांधी ने नवंबर में अपने यूट्यूब अकाउंट पर पांच वीडियो पोस्ट किए, जबकि प्रधानमंत्री मोदी के यूट्यूब अकाउंट पर 150 से भी अधिक वीडियो डाले गए.  वैसे फ़ेसबुक पर नवंबर में राहुल अपने प्रतिद्वंद्वी नरेंद्र मोदी से आगे रहे. बीते महीने उनके फ़ेसबुक अकाउंट पर 63 पोस्ट प्रकाशित किए गए, जबकि मोदी के अकाउंट पर 35 पोस्ट हुए. ऐसा लगता है कि राहुल गांधी को टेक्स्ट मैसेज पर बहुत अधिक भरोसा है. दूसरी ओर, नरेंद्र मोदी वीडियो संदेशों पर काफ़ी भरोसा करते हैं.  इसका नतीजा है कि मीडिया में प्रधानमंत्री को अक्सर सरकारी कार्यक्रमों और सार्वजनिक समारोहों को संबोधित करते हुए दिखाया जाता है.  न्यूज़ चैनलों पर राहुल गांधी के वीडियो को ठीक-ठाक अहमियत मिलती है. उनके वीडियो आमतौर पर पहले से रिकॉर्ड किए गए एकतरफ़ा संदेश या सार्वजनिक समारोहों के अलावा प्रेस कॉन्फ्रेंस में दिए गए भाषण होते हैं. वैसे ये भी ज़रूरी नहीं होता कि न्यूज़ चैनलों पर उनके बयानों का सकारात्मक कवरेज ही हो. उदाहरण के लिए, 29 नवंबर को सरकार समर्थक माने जाने वाले  हिंदी न्यूज़ चैनल ज़ी न्यूज़ और अंग्रेजी चैनल इंडिया टुडे ने पत्रकारों को संबोधित करते हुए उनके 10 मिनट के भाषण को लाइव प्रसारित किया. उस दौरान राहुल गांधी ने सरकार पर तीन विवादास्पद कृषि क़ानूनों को रद्द करने के फ़ैसले पर चर्चा करने से "डरने" का आरोप लगाया.  वहीं 12 नवंबर को ज़ी न्यूज़ ने उनके वीडियो संदेश से 4 मिनट की एक क्लिप को प्रसारित किया. उसमें राहुल गांधी "हिंदू धर्म" और "हिंदुत्व" (हिंदू राष्ट्रवाद) के बीच अंतर बताने की कोशिश कर रहे थे. इसमें उन्होंने हिंदुत्व को नकारात्मक तौर पर पेश किया था. वामपंथी झुकाव वाले हिंदी न्यूज़ चैनल एनडीटीवी इंडिया ने उनकी इस टिप्पणी पर 3 मिनट की एक रिपोर्ट प्रसारित की. लेकिन सरकार समर्थक माने जाने वाले अंग्रेज़ी चैनल रिपब्लिक टीवी ने इस बारे में 50 मिनट की बहस पेश की. इनमें से अधिकांश ने हिंदुत्व के नकारात्मक चित्रण के लिए राहुल गांधी की आलोचना की गई थी. सोशल मीडिया पर राहुल गांधी के लिखित संदेश ख़ासकर उनके ट्वीट न्यूज़ चैनलों पर छोटे समाचार ही बनकर रह जाते हैं.  उदाहरण के लिए, राज्यसभा से ग़लत व्यवहार के आरोप में विपक्षी दलों के 12 सांसद निलंबित कर दिए गए. उनके निलंबन के बारे में उन्होंने 30 नवंबर को ट्वीट किया था. लेकिन उनके इस ट्वीट पर इंडिया टीवी और टीवी9 भारतवर्ष ने केवल 30 सेकंड की रिपोर्ट दिखाई. 19 नवंबर को प्रधानमंत्री मोदी ने जब तीनों विवादास्पद कृषि क़ानूनों को रद्द करने की घोषणा की, तो अंग्रेजी चैनल टाइम्स नाउ ने राहुल गांधी के ट्वीट पर 3 मिनट की एक रिपोर्ट प्रसारित की. इस रिपोर्ट में उन्होंने इन क़ानूनों के विरोध प्रदर्शन के दौरान मारे गए किसानों को श्रद्धांजलि दी थी. दूसरी ओर ये देखा गया है कि समाचार चैनल मोदी के संदेशों, ख़ासकर उनके पोस्ट किए गए वीडियो को अधिक अहमियत और ज़्यादा वक़्त देते हैं.  उदाहरण के लिए, 25 नवंबर को हिंदी के आज तक, एबीपी न्यूज़ और ज़ी न्यूज़ के साथ अंग्रेजी के इंडिया टुडे और रिपब्लिक टीवी ने उत्तर प्रदेश में एयरपोर्ट के एक शिलान्यास समारोह को संबोधित करते हुए नरेंद्र मोदी के 30 मिनट लंबे भाषण को प्रसारित किया. राहुल गांधी सरकार की आलोचना अपेक्षाकृत कम करते हैं. 19 नवंबर को जब सरकार कृषि क़ानूनों को रद्द करने की योजना बना रही थी, तब इन क़ानूनों के ख़िलाफ़ लंबा अभियान चलाने के बावजूद वो सबके सामने नहीं आए.  इसके बजाय, उन्होंने केवल किसानों को उनकी "जीत" पर बधाई देते हुए ट्वीट किया. साथ ही सरकार पर आरोप लगाया कि वो किसानों के जीवन की "रक्षा करने में विफल" रही.  इसके विपरीत, उनकी बहन प्रियंका गांधी वाड्रा और उत्तर प्रदेश के दो पूर्व मुख्यमंत्रियों अखिलेश यादव और मायावती ने किसानों को बधाई देते और सरकार की आलोचना करते हुए सार्वजनिक प्रदर्शन में भाग लिया. दिल्ली के मुख्यमंत्री अरविंद केजरीवाल सहित विपक्ष के दूसरे नेताओं ने भी ऐसा किया.  इसी तरह, भारत-चीन की सीमा पर गलवान घाटी में 20 भारतीय सैनिकों की मौत की बरसी के मौक़े पर 15 जून को भी वे सबके सामने नहीं आए. हालांकि चीन के साथ सीमा पर जारी तनाव को लेकर उन्होंने पीएम मोदी की जमकर आलोचना की.  उनकी मां और कांग्रेस अध्यक्ष सोनिया गांधी ने कांग्रेस के ट्विटर अकाउंट पर लिखा कि "चीन के साथ सैनिकों को हटाने के लिए हुए समझौते से भारत का नुक़सान हुआ है."  वहीं राहुल गांधी ने बहुत कम फ़ॉलोअर होने के बाद भी अपनी बात कहने के लिए इंस्टाग्राम अकाउंट का चुनाव किया. उन्होंने कहा कि "सरकार को लोगों के सामने कई चीज़ों को साफ़ करना चाहिए." देश के अगले आम चुनाव 2024 में होने हैं. मीडिया में ऐसी अटकलें लग रही हैं कि इस चुनाव में नरेंद्र मोदी और उनकी पार्टी बीजेपी को चुनौती देने के लिए विपक्ष का चेहरा राहुल गांधी के बजाय कोई और भी हो सकता है. उन चेहरों में सबसे प्रमुख नाम पश्चिम बंगाल की सीएम ममता बनर्जी का है. दिसंबर में ममता बनर्जी ने "कांग्रेस को हटाकर महागठबंधन बनाने की बात" कही. साथ ही उन्होंने क्षेत्रीय ताक़तों से अपील की कि वे नरेंद्र मोदी को चुनौती देने के लिए एक साथ आएं. उनके इन बयानों को देश के कई मीडिया संस्थानों ने काफ़ी अहमियत मिली.  अंग्रेजी अख़बार 'द इकोनॉमिक टाइम्स' के लिए लिखने वाले पत्रकार संजय बारू ने इस बारे में अपनी राय रखी. उन्होंने लिखा कि ममता बनर्जी का मौजूदा लक्ष्य कांग्रेस पार्टी को ये समझाना होगा कि वो "अब ग़ैर-बीजेपी गठबंधन के अपने नेतृत्व का दावा करने की स्थिति में नहीं हैं." ये भी पढ़ें:- (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
सर्द रात थी और हवा में तनाव पसरा था. अल्ताफ़ बट के परिजन और उनके नाते-रिश्तेदार उनके शव के आने का बेसब्री से इंतज़ार कर रहे थे. श्रीनगर में सुरक्षाबलों और संदिग्ध चरमपंथियों के बीच एक मुठभेड़ में सैन्य अभियान में अल्ताफ़ बट की मौत हो गई थी. हाल के वक्त में कश्मीर में ऐसी कई मौतें हुई हैं जिनके बारे में अस्पष्टता है और परिजनों ने पुलिस के दावों को ख़ारिज किया है. अल्ताफ़ की मौत भी उन्हीं में से एक है सुरक्षाबलों का कहना है कि बीते कुछ सालों में उन्होंने चरमपंथ विरोधी अभियानों के तहत चरमपंथियों को निशाना बनाया है. लेकिन ऐसे कई मामले हैं जिनमें मारे गए व्यक्ति के परिजनों ने सुरक्षाबलों पर मुठभेड़ के नाम पर कथित तौर पर आम लोगों को मारने और उन्हें चरमपंथी घोषित करने का आरोप लगाया है. पुलिस के अनुसार नवंबर 15 को श्रीनगर के हैदरपोरा इलाक़े में कथित चरमपंथियों और सशस्त्र सुरक्षाबलों के बीच मुठभेड़ हुई थी. पुलिस का कहना है कि कुछ देर चली 'गोलीबारी' में चार लोगों की मौत हुई थी. इनमें इमारत के मालिक अल्ताफ़ बट, डॉक्टर से व्यवसायी बने मुदासिर गुल, मुदासिर के साथ काम करने वाले आमिर मगरे और एक 'विदेशी चरमपंथी' बिलाल भाई शामिल थे. पुलिस का कहना है कि आमिर और मुदासिर चरमपंथियों के सहयोगी थे जबकि अल्ताफ़ की मौत 'क्रॉस फ़ायरिंग' में हुई.  तीनों के परिवारों ने पुलिस के दावों का खंडन किया है और कहा है कि घटना में मारे गए लोग 'मासूम' थे और पुलिस ने उन्हें 'मानव ढाल' की तरह इस्तेमाल किया. बाद में पुलिस इन तीनों के शवों को घटनास्थल से क़रीब 85 किलोमीटर दूर कश्मीर के उत्तर की तरफ ले गई और कश्मीरी विद्रोहियों के लिए बने क़ब्रिस्तान में कथित तौर पर आनन-फ़ानन में दफ़ना दिया. लेकिन स्थानीय राजनेताओं के समर्थन से कई दिनों तक परिजनों के विरोध के कारण मुदासिर गुल और अल्ताफ़ बट के शवों को क़ब्र से बाहर निकाल कर उनके परिजनों को लौटाया गया.  हालांकि आमिर मगरे के परिजन अभी भी उनके शव की मांग कर रहे हैं. ये पहला ऐसा मामला नहीं है. बीते कुछ सालों में कश्मीर में कई परिवारों ने भारतीय सुरक्षाबलों पर इस तरह के फ़र्जी मुठभेड़ों को अंजाम देने का आरोप लगाया है. अंतरराष्ट्रीय मानवाधिकार संगठन ह्यूमन राइट्स वॉच ने हाल में जारी किए अपने बयान में कहा, "2019 से सुरक्षाबलों पर पाबंदियां लगाने के दौरान लोगों को नियमित तौर पर परेशान करने, चेक नाके पर उनके साथ दुर्व्यवहार करने, उन्हें जबरन रोकने और एक्स्ट्राज्यूडिशियल हत्या करने के आरोप लगाए गए हैं." पुलिस के अनुसार उन्हें ख़बर मिली थी कि 15 नवंबर को हैदरपोरा में एक इमारत में 'चरपमंथी' मौजूद हैं, जिसके बाद वहां इलाके़ को घेर लिया गया और सर्च ऑपरेशन शुरू किया गया. जम्मू कश्मीर पुलिस के एक आला अधिकारी ने बीबीसी को बताया, "परिसर की तलाशी की गई और इमारत में कोई चरमपंथी नहीं मिला."  पुलिस अधिकारी अपना नाम नहीं ज़ाहिर करना चाहते क्योंकि वो आधिकारिक तौर पर इस विषय पर नहीं बोल सकते. उन्होंने कहा, "बाद में अल्ताफ़, आमिर और मुदासिर को उन कमरों को खोलने के लिए भेजा गया जिन कमरों पर ताला लगा था और पंद्रह मिनट के बाद हमें दो गोलियां चलने की आवाज़ आई. कार्रवाई के दौरान एक व्यक्ति को गोली लगी और वहीं उनकी मौत हो गई. इस व्यक्ति का नाम बिलाल भाई था जो कथित तौर पर विदेशी चरमपंथी था." उन्होंने कहा, "जहां सीढ़ियां शुरू होती हैं वहां पर दो शव पड़े थे, एक अल्ताफ़ का था और दूसरा आमिर का. आमिर के हाथों में एक रिवॉल्वर था. दोनों की मौत हो चुकी थी." "अब तक मुदासिर का कोई अता-पता नहीं था. दो घंटे इंतज़ार करने के बाद हम लोग ऊपर गए और हमने देखा कि सबसे ऊपर के फ्लोर पर उसका शव पड़ा था." लेकिन इनके परिजन और प्रत्यक्षदर्शी दूसरी ही कहानी कहते हैं. 40 साल के अल्ताफ़ बट एक व्यवसायी थे और उस इमारत के मालिक थे जहां कथित तौर पर गोलाबीरी की घटना हुई थी. प्रत्यक्षदर्शियों ने बीबीसी को बताया कि शाम को क़रीब पांच बजे सादे लिबास में कुछ लोग आए और उन्होंने पूरे इलाक़े को खाली करा दिया. एक प्रत्यक्षदर्शी ने बताया, "सभी को अपनी-अपनी दुकानों से बाहर आने के लिए कहा गया." "वो हर एक व्यक्ति को वहां से बाहर निकालने लगे, उन्होंने हमारे फ़ोन ले लिए और सभी आम लोगों को पास के एक शोरूम में ले जाया गया. मुदासिर और अल्ताफ़ भी वहां थे. " प्रत्यक्षदर्शियों ने कहा कि अल्ताफ़ को तीन बार सर्च के लिए बुलाया गया, लेकिन तीसरी बार जब अल्ताफ़ गए तो फिर वो वापस नहीं लौटे. एक प्रत्यक्षदर्शी ने बताया, "तीसरी बार फिर से कुछ हथियारबंद लोग आए और उन्होंने पूछा कि इस इमारत का मालिक कौन है? उन्हें बाहर आने के लिए कहा गया, अल्ताफ़ ने मुदासिर गुल से साथ चलने की गुज़ारिश की, उसके बाद दोनों वापस नहीं आए. हमें उसके बाद केवल गोलियां चलने की आवाज़ सुनाई दी." उसी रात तीनों (अल्ताफ़ बट, मुदासिर गुल और आमिर मगरे) के शवों को दफ़नाने के लिए उत्तर कश्मीर की तरफ ले जाया गया. आख़िरी रस्म निभाने के लिए वहां पर परिवार का कोई सदस्य मौजूद नहीं था. अल्ताफ़ के बड़े भाई अब्दुल मजीद बट ने कहा, "सुरक्षाबल हमारी सुरक्षा के लिए हैं. क्या हमें ये सुरक्षा मिल रही है? हम टैक्स देते हैं और बदले में हमें गोलियां मिलती हैं, क्या ये न्याय है?" अल्ताफ़ के तीन बच्चे हैं और उनका सबसे छोटा बेटा केवल तीन साल का है, मजीद कहते हैं, "वो मुझसे बार-बार पूछता रहता है कि मेरे पिता को ले आइए. मैं कहां से उसे लेकर आऊं?" इस मामले में जांच के आदेश दे दिए गए हैं, लेकिन इन लोगों के परिजनों को जांच पर भरोसा नहीं है. अब्दुल मजीद कहते हैं, "बीते तीस सालों में किसी को न्याय नहीं मिला, हम उनसे न्याय की उम्मीद कैसे करें?" बीते सालों में इस तरह की मौतों के कुछ मामलों में जांच शुरू की गई है, लेकिन ऐसी जांच का सफलतापूर्वक पूरा होना या फिर किसी को सज़ा होना कम ही देखा गया है. साल 2017 में मानवाधिकार कार्यकर्ता मोहम्मद एहसान उंटू ने राज्य मानवाधिकार आयोग में एक याचिका दायर कर कश्मीर में हथियारबंद विद्रोह के शुरू होने से लेकर याचिका दायर करने तक जितनी एक्स्ट्राज्यूडिशियल हत्याओं की जांच के आदेश दिए गए हैं, उनकी जानकारी मांगी. एहसान कहते हैं, "सरकार ने अपने जवाब में लिखा कि 1989 से लेकर 2018 तक इस तरह के 506 मामलों में जांच के आदेश दिए गए हैं और इनमें से केवल एक मामले में ही जांच पूरी हो पाई है." वो कहते हैं, "ये बस एक ढकोसला है, अगर पब्लिक की तरफ़ से दवाब होता है तो वो मामले में जांच बिठा देते हैं, लेकिन जांच कभी पूरी नहीं हो पाती." 18 जुलाई 2020 को भारतीय सेना ने दक्षिण कश्मीर के शोपियां ज़िले में एक मुठभेड़ में तीन "अज्ञात कट्टर चरमपंथियों" को मारने का दावा किया. इसी दिन जम्मू के राजौरी के तीन मज़दूर शोपियां में लापता हो गए. वो मज़दूरी के लिए शोपियां गए हुए थे. इन "कट्टर चरमपंथियों" की पहचान नहीं की गई और उनके शवों को शोपियां से क़रीब 140 किलोमीटर दूर उत्तर कश्मीर के बारामूला में दफ़नाया गया. यहां तक कि लोगों के पहचानने के लिए उनकी तस्वीरें तक जारी नहीं की गईं. लेकिन सोशल मीडिया पर मृत 'चरमपंथियों' की तस्वीरें वायरल हो गईं जिसके बाद राजौरी में उनके परिजनों ने गुमशुदगी की रिपोर्ट दर्ज कराई और दावा किया कि मारे गए चरमपंथी उनके परिवार से हैं. इसके बाद सोशल मीडिया पर इसे "फ़र्जी" मुठभेड़ बताते हुए कई लोगों ने इसे लेकर चर्चा शुरू कर दी जिसके बाद भारतीय सेना और पुलिस के लिए इस मामले की जांच शुरू करना ज़रूरी हो गया. सितंबर में सेना की जांच पूरी हुई जिसमें "प्रथम दृष्ट्या" ये पाया गया कि सेना ने आफ़्स्पा (आर्म्ड फ़ोर्सेस स्पेशल पावर्स एक्ट) के तहत उसे मिली ताक़त का "ग़लत इस्तेमाल" किया. जांच में ये भी कहा गया कि जिस अफ़सर पर आरोप था उसके ख़िलाफ़ आर्मी ऐक्ट के तरह अनुशासनात्मक कार्रवाई शुरू की गई है. आफ़्स्पा क़ानून सुरक्षाबलों को तलाशी करने और ज़ब्त करने से जुड़ी ख़ास शक्तियां देता है. ये किसी अभियान के दौरान ग़लती से या अपरिहार्य कारणों से आम नागरिक मारे जाने के मामले में सैनिकों को सुरक्षा भी प्रदान करता है. लेकिन कश्मीर और पूर्वोत्तर के मणिपुर में इस क़ानून को "फ़र्जी हत्याओं" के लिए ज़िम्मेदार क़रार दिया जाता रहा है और सामाजिक कार्यकर्ताओं का कहना है कि इस क़ानून का ग़लत इस्तेमाल किया जाता है. पुलिस जांच ने कहा कि जो तीन लोग मारे गए वो आम नागरिक थे और उनका चरमपंथ से कोई नाता नहीं था और ये वही तीन लोग थे जो जुलाई में शोपियां से लापता हुए थे. जांच में भारतीय सेना के एक अधिकारी और दो आम नागरिकों का भी नाम लिया गया है और उन पर हत्या, अगवा करने और सबूतों से छेड़छाड़ करने का आरोप लगाया गया है. वकील हबील इक़बाल कहते हैं, "ये मामला फ़िलहाल शोपियां कोर्ट में लंबित है, लेकिन केवल दो आम नागरिकों को ही सज़ा दी गई है जो कि मामले में मुख्य अभियुक्त नहीं हैं. इस मामले में मुख्य अभियुक्त सैन्य अफ़सर हैं." फ़र्जी मुठभेड़ के इस मामले में जिन अफ़सर पर आरोप है उन पर सैन्य अदालत में मामला चल रहा है. जहाँ की कार्यवाही तक आम नागरिकों की पहुंच नहीं है. इक़बाल कहते हैं, "आफ़्स्पा जैसे क़ानून की वजह से हमें ये नहीं पता कि मामले के मुख्य अभियुक्त अफ़सर के ख़िलाफ़ क्या कार्रवाई हो रही है, क्योंकि सेना के ट्राइब्यूनल में जो चलता है उसके बारे में बाहर जानकारी नहीं मिल पाती. आपको वाक़ई नहीं पता होता कि वहां क्या चल रहा है." ह्यूमन राइट्स वॉच ने कश्मीर में "आम लोगों" की हत्या के बारे में अपने हाल के बयान में कहा कि सुरक्षाबलों के द्वारा किए जा रहे दुर्व्यवहार को लेकर "कोई जवाबदेही नहीं है." बयान में कहा गया है कि आफ़्स्पा जैसे क़ानून सुरक्षाबलों को एक तरह से क़ानूनी प्रक्रिया से "प्रभावी सुरक्षा" देते हैं. इस वजह से भारत सरकार ने "आम आदालतों में सुरक्षाबलों के ख़िलाफ मामला चलाए जाने की इजाज़त नहीं दी है." इस बात को डेढ़ साल का वक्त हो चुका है, लेकिन अब तक अभियुक्तों के ख़िलाफ़ आरोप तय नहीं हो पाए हैं और सैन्य अदालत में क्या चल रहा है इस बारे में कोई जानकारी नहीं है. अबरार अहमद की पत्नी, शरीन अख़्तर के लिए उम्मीद की किरण दिन-ब-दिन धीमी होती जा रही है. 21 साल की शरीन कहती है, "मैं अधिकारियों से कुछ नहीं चाहती, मैं केवल ईश्वर से न्याय चाहती हूं. अब दो साल पूरे होने को आए हैं. वो न्याय कहां है जिसका हमसे वादा किया गया ?" बीबीसी ने अभियुक्त अफ़सर के ख़िलाफ़ चल रहे कोर्ट मार्शल के बारे में जानकारी के लिए भारतीय सेना से संपर्क की कोशिश की, लेकिन कोई जवाब नहीं मिला. 30 दिसंबर 2020 को कश्मीर में सुरक्षाबलों ने दावा किया कि उन्होंने श्रीनगर शहर के बाहरी इलाक़े लायलपुरा में "एक मुठभेड़" में तीन "चरमपंथियों" को मार दिया है. पुलिस के एक बयान के अनुसार ये मुठभेड़ 29 दिसंबर की शाम को शुरू हुई थी जब भारतीय सेना के चरमपंथ रोधी यूनिट राष्ट्रीय राइफ़ल्स ने "पुख़्ता जानकारी" के आधार पर एक इलाक़े को घेरकर वहां तलाशी अभियान शुरू किया. "जल्द ही मौक़े पर" कश्मीर पुलिस और अर्धसैनिक बलों के लोग भी पहुंचे.  पुलिस के अनुसार गोलीबारी 30 दिसंबर को सवेरे 11.30 पर ख़त्म हुई और "छिपे हुए तीनों चरमपंथियों को" मार दिया गया. इस तीन संदिग्ध मृत "चरमपंथियों" की पहचान एजाज़ मकबूल ग़नी, अथर मुश्ताक़ वानी और ज़ुबैर अहमद लोन के रूप में की गई. लेकिन "मुठभेड़" के तुरंत बाद मारे गए तीनों लोगों के परिवारों ने आर्मी और पुलिस के बयानों को ख़ारिज किया और दावा किया कि ये तीनों चरमपंथी नहीं थे बल्कि इन्हें कथित तौर पर "फ़र्जी मुठभेड़" में मारा गया है. कथित मुठभेड़ में मारे गए 17 साल के अथर मुश्ताक़ वानी के पिता 42 साल के मुश्ताक अहमद वानी ने बीबीसी को बताया कि उनका बेटा 11वीं कक्षा का छात्र था और अपनी मौत से पहले वार्षिक परीक्षा के चार पेपर दे चुका था. 20 अप्रैल 2021 को कक्षा 11वीं की परीक्षा के नतीजे आए थे. मुश्ताक ने बीबीसी से कहा, "ज़रा देखिए वो सभी परीक्षाओं में पास हो गया है, बस उर्दू में पास नहीं हो सका क्योंकि उर्दू की परीक्षा से एक दिन पहले उसे मार दिया गया." मुश्ताक बताते हैं कि 29 दिसंबर को उनका बेटा घर पर था, फिर वो श्रीनगर के लिए निकला. वो कहते हैं, "उसने परिवार से कहा था कि वो सवेरे लौट आएगा." वो कहते है कि अगर उनका बेटा चरमपंथी था तो सेना को ये साबित करना चाहिए क्योंकि उनके परिवार को भरोसा है कि चरमपंथियों से उसका कोई नाता नहीं था. मुश्ताक सवाल करते हैं, "पुलिस में उसके ख़िलाफ़ कोई रिपोर्ट नहीं है. वो चरमपंथी कैसे हो सकता है?" तब से मुश्ताक ने अपने घर के पास क़ब्र खोदी है और अपने बेटे के शव की मांग कर रहे हैं. उनके बेटे के शव को पुलिस ने उनके घर से 125 किलोमीटर दूर दफ़नाया है. मुश्ताक कहते हैं, "जब मैंने विरोध किया और न्याय की मांग की. मैंने अपने बेटे के शव की मांग की तो मुझ पर यूएपीए लगा दिया गया. मुझे चुप कराने के लिए ऐसा किया गया." ग़ैर-क़ानूनी गतिविधि रोकथाम अधिनियम (यूएपीए) यूएपीए के प्रावधानों के तहत किसी भी अभियुक्त की ज़मानत तक़रीबन असंभव है. कार्यकर्ता इसे क्रूर क़ानून कहते हैं. मुश्ताक को न्याय की उम्मीद है और वो अपने बेटे के शव की मांग जारी रखे हुए हैं. 2020 के बाद से भारतीय अधिकारियों ने चरमपंथियों के शव उनके परिजनों को सौंपना बंद कर दिया, और उनके शवों को गुपचुप तरीके से किसी दूर जगह पर दफ़नाना शुरू किया. मानवाधिकारों के लिए काम करने वाले जानकार कहते हैं कि इससे सुरक्षाबलों को मानवाधिकारों का हनन करने की हिम्मत मिलती है. वकील हबील इक़बाल कहते हैं, "जब आप मृतक का शव उसके परिजन को नहीं सौंपते हैं तो यह एक तरह के सामूहिक दंड के बराबर होता है और साथ ही इससे पारदर्शिता की कमी होती है. इससे उस व्यक्ति की ज़िम्मेदारी तय नहीं हो पाती जिसने एक्स्ट्राज्यूडिशियल या मनमाने तरीके से हत्या की हो." लेकिन सुरक्षा एजेंसियां इस नज़रिए को चुनौती देती हैं. सुरक्षा एक्सपर्ट्स कहते हैं कि कश्मीर में "चरमपंथ को ग्लैमराइज़" करने के लिए चरमरपंथियों की शवयात्राएँ निकाली जाती हैं. उनका कहना है कि इसी कारण अधिकारियों ने मारे गए चरमपंथियों के शव परिजनों को न देने का क़दम उठाया. जम्मू कश्मीर पुलिस के पूर्व महानिदेशक कुलदीप खोड़ा कहते हैं कि मुठभेड़ के मामलों में परिवारों के दावों का कोई ठोस आधार नहीं होता और ये सेना के काम को अमान्य ठहराने की कोशिश होते हैं. कुलदीप खोड़ा कहते है, "सुरक्षाबलों का उत्साह कम करने के इरादे से इस तरह के दावे किए जाते है. बीते तीन दशकों से जम्मू कश्मीर और पंजाब में सुरक्षाबलों के सामने इस तरह की मुश्किलें आ रही हैं. एक वक्त के बाद सुरक्षाबल भी ये जानने लगे हैं कि अगर वो सही इरादे से काम करेंगे तो उन्हें अलग-अलग तत्वों द्वारा किए जा रहे दावों के बारे में चिंता नहीं करनी चाहिए." कश्मीर में हिंसा की कहानी, यहां इसके नैरेटिव को नियंत्रित करने की भी कहानी है. हालांकि यहां मौतों का सिलसिला थम नहीं रहा. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
पंजाब में ये बुवाई का मौसम है. लेकिन इस राज्य के लोग अभी तक उस दर्द की फ़सल को नहीं भुला पाए हैं जो उन्होंने पिछले एक साल में काटी है.  भारत के खाद्यान्न भंडार में बड़ा योगदान देने वाले पंजाब के किसान पिछले एक साल से राजधानी दिल्ली की सीमाओं पर उन तीन नए कृषि क़ानूनों का विरोध करते दिखे जिन्हें प्रधानमंत्री नरेंद्र मोदी के नेतृत्व वाली केंद्र सरकार ने संसद में पारित करवाया था.  गुरुवार को संयुक्त किसान मोर्चा ने बीते वर्ष 26 नवंबर से चल रहे किसान आंदोलन को स्थगित करने का एलान कर दिया और साथ ही कहा कि 11 दिसंबर से किसान धरना स्थल से हटना शुरू कर देंगे. केंद्र सरकार ने भले ही तीनों विवादास्पद कृषि क़ानूनों को वापस ले लिया हो और दोनों पक्षों के बीच की खींचतान कम होती दिख रही है, लेकिन पंजाब के दर्जनों परिवारों के लिए इस बात के अब कोई मायने नहीं रह गए हैं.  ये वो परिवार हैं जिन्होंने अपनों को किसान आंदोलन के दौरान खोया है. ये वो परिवार हैं जिनके सदस्य किसानों के विरोध प्रदर्शन में भाग लेने गए, लेकिन अपने घर वापस ज़िंदा नहीं लौटे.  इनमें से कई लोगों की अत्यधिक ठंड से, कइयों की सड़क हादसों में और कुछ की दिल का दौरा पड़ने से मौत हो गई.  जहां पंजाब का गांव-गांव किसान आंदोलन के दौरान हुई इन मौतों के शोक में डूबा हुआ है. वहीं, ,हाल ही में केंद्र सरकार ने देश की संसद को ये बताया कि उसके पास दिल्ली और उसके आसपास हुए आंदोलनों के दौरान मारे गए किसानों की संख्या का कोई रिकॉर्ड नहीं है और इसलिए मारे गए लोगों के परिजनों को आर्थिक सहायता देने का सवाल ही नहीं उठता.  बलबीर सिंह राजेवाल भारतीय किसान यूनियन (राजेवाल) के प्रमुख और किसान आंदोलन का एक प्रमुख चेहरा हैं.   बीबीसी से बात करते हुए उन्होंने कहा, "सरकार ने कहा कि उनके पास कोई रिकॉर्ड नहीं है. हमने उन्हें उन सभी लोगों की सूची भेजी है जिन्होंने किसानों के विरोध प्रदर्शन के दौरान अपनी जान गँवाई. इस सूची में 700 से ज़्यादा नाम हैं जिनमें से 600 से ज़्यादा नाम सिर्फ पंजाब से हैं." ये भी पढ़ें -  केंद्र के प्रस्ताव पर किसानों की और स्पष्टीकरण की मांग, आंदोलन के भविष्य पर बैठक जारी किसान आंदोलन स्थगित, नेताओं ने कहा - सरकार वादे से मुकरी तो फिर होगा आंदोलन एक बड़ा सवाल ये है कि ये सूची तैयार कैसे की गई?  किसान आंदोलन के एक प्रमुख नेता योगेंद्र यादव कहते हैं, "आंदोलन की शुरुआत में, कुछ वॉलंटियर्स ने विरोध प्रदर्शन के दौरान मारे गए लोगों के बारे में जानकारी इकट्ठा करने का काम अपने ऊपर ले लिया था. हमने सबूतों को देखा जो स्थापित करते हैं कि इन लोगों की मौत आंदोलन से संबंधित थी. यह सबूत या तो अख़बारों में छपी खबरें थीं या वो पुष्टि जो किसान संगठनों ने दी."  योगेंद्र यादव कहते हैं कि इस सूची को संकलित करते समय सभी विवरणों को सावधानीपूर्वक सत्यापित किया गया था.  इस सूची के मुताबिक 8 दिसंबर तक किसान आंदोलन में 714 लोगों की मौत हुई. इस सूची को एक ब्लॉग पर देखा जा सकता है.  योगेंद्र यादव का कहना है कि कई लोग विरोध स्थलों पर मारे गए, कुछ अन्य की मौत विरोध स्थलों से आने-जाने के दौरान हुई और कुछ मामलों में जो लोग विरोध स्थलों पर प्रदर्शन के दौरान बीमार पड़ गए, उन्हें इलाज के लिए घर वापस ले जाने के बाद उनकी मौत हो गई.  बलबीर सिंह राजेवाल कहते हैं, "एक सरकार को अपने ही लोगों के साथ इस तरह से व्यवहार करते हुए देखना दुखद है. क्या इस देश में किसान मायने रखते हैं? सरकार हमारे साथ ऐसा व्यवहार कर रही है जैसे हम इस देश के नागरिक ही नहीं हैं." किसानों के विरोध का नेतृत्व करने वाला संयुक्त किसान मोर्चा (एसकेएम) केंद्र सरकार से विरोध प्रदर्शनों में मारे गए लोगों के परिवारों को मुआवज़ा देने और उनके कम से कम एक सदस्य को नौकरी देने की मांग कर रहा है. दिल्ली की ओर जाने वाली कई सड़कों पर किसानों ने डेरा डाला, लेकिन दिल्ली का सिंघु बॉर्डर इस विरोध का केंद्र बनकर उभरा. ये वो जगह है जहाँ हज़ारों की संख्या में किसान आये और महीनों तक विरोध प्रदर्शन पर डटे रहे.  ये भी पढ़ें -  अखिलेश और जयंत का 'यूपी बदलो' का नारा मोदी-योगी के ख़िलाफ़ कितना चलेगा नरेंद्र मोदी ने अखिलेश यादव की 'लाल टोपी' को क्यों बताया रेड अलर्ट  सिंघु बॉर्डर से क़रीब 300 किलोमीटर दूर पंजाब के बठिंडा ज़िले के मंडी कलां गाँव में एक किसान दंपति आज भी अपने इकलौते बेटे की मौत से जूझ रहे हैं.  बलजिंदर कौर अपने 24 साल के इकलौते बेटे मनप्रीत सिंह के बारे में बात करती हैं तो अपने आंसू रोक नहीं पाती. मनप्रीत भी अपने गाँव के कई लोगों की तरह विरोध प्रदर्शन में हिस्सा लेने सिंघु बॉर्डर गए थे. इसी साल 6 जनवरी को दिल का दौरा पड़ने से उनकी मृत्यु हो गई थी. बलजिंदर कौर कहती हैं, "वह कहता था कि सभी किसान अपने अधिकारों के लिए लड़ रहे हैं तो मैं इस लड़ाई का हिस्सा कैसे नहीं बन सकता. हम कड़ी मेहनत करते थे और एक सुखी जीवन बिता रहे थे. मैंने कभी नहीं सोचा था कि हमारे साथ ऐसा कुछ हो सकता है." मनप्रीत के पिता गुरदीप सिंह बताते हैं कि कैसे उन्होंने अपने बेटे को प्रदर्शन में जाने से मना किया था क्योंकि वह उनका इकलौता बेटा था.  गुरदीप सिंह कहते हैं, "उसने कहा कि अगर हम जैसे किसान इस विरोध में हिस्सा नहीं लेते हैं, तो हमारे पास जो कुछ भी है वह सब कुछ खो जाएगा. हम तो उसकी शादी करने की सोच रहे थे. उसने लड़की की फ़ोटो तक देख ली थी और शादी के लिए हाँ कह दिया था. लेकिन वो कहता था कि उसका अभी धरना स्थल पर होना ज़्यादा ज़रूरी है." अपने आंसुओं से लड़ते हुए बलजिंदर कौर कहती हैं, "मुझसे ये दर्द सहा नहीं जाता. मेरा हर वक़्त रोने का मन करता है. मुझे डर है कि आने वाले वक़्त में हमारा क्या होगा.  हम क्या करेंगे? अगर उन्होंने (सरकार ने) पहले ही क़ानून वापस ले लिया होता तो इतने परिवारों ने अपने बेटों को नहीं खोया होता." इस परिवार को पंजाब सरकार ने भले ही 5 लाख रुपये का मुआवज़ा दिया है, लेकिन इससे इस शोक-संतप्त परिवार को कोई बड़ी रहत नहीं मिली है. बलजिंदर कौर पूछती हैं, "हमारे पास जो कुछ है उसे देने के लिए हम तैयार हैं. क्या सरकार हमें हमारा बेटा वापस दे सकती है?"  इसी गाँव में कुछ गलियों की दूरी पर एक बेटा अभी भी इस बात को नहीं मान पा रहा कि उसकी माँ अब नहीं रहीं. 65 साल की बलबीर कौर दिल्ली की सीमाओं पर किसानों के विरोध प्रदर्शन में नियमित तौर पर जाती थीं. इस साल मार्च में भी वो गईं, लेकिन ये सफ़र उनका आखिरी साबित हुआ. उनकी भी दिल का दौरा पड़ने से मौत हो गई.  बलबीर कौर के बेटे चमकौर सिंह कहते हैं, "हमारे गाँव की कई बूढ़ी औरतें ट्रैक्टर ट्रॉलियों में बैठ कर धरना स्थल पर जाती थीं. मेरी मां उनमें से एक थीं. वहाँ वो जो कुछ भी मदद कर सकती थी, करती थी, चाहे वो खाना बनाना हो या भोजन परोसना हो. मुझे अब भी यक़ीन नहीं हो रहा है कि वो नहीं रहीं. इस नुक़सान की भरपाई कोई नहीं कर सकता." चेहरे बदलते रहे और नाम भी. लेकिन गांव दर गांव ग़म की कहानी तक़रीबन एक जैसी ही थी.  मंडी कलां गाँव से क़रीब 130 किलोमीटर दूर पटियाला के गांव सफेड़ा में एक और मां अपने बेटे का एक साल से मातम मना रही हैं. परमजीत कौर का 23 साल का बेटा गुरप्रीत सिंह पिछले साल दिसंबर में विरोध प्रदर्शन में शामिल होने गया था. सिंघु बॉर्डर पर कुछ दिन रहने के बाद वो वापस घर जा रहा था जब एक अन्य वाहन ने उस ट्रैक्टर ट्रॉली को टक्कर मार दी जिसमें वो सवार था. इस हादसे में गुरप्रीत की मौत हो गई. गुरप्रीत की माँ परमजीत कौर कहती हैं, "इस बात के क्या मायने रह गए कि क़ानूनों को वापस ले लिया गया है. क्या इससे हमारा बेटा वापस आ जाएगा? कितनी मौतें न होतीं अगर ये क़ानून नहीं बनाए जाते." अपने बेटे की याद में ग़मज़दा परमजीत कौर कहती हैं, "हमने उसे बहुत प्यार से पाला था. अब वो समय आया था जब वो हमारी देखभाल करता. और अब वो ही चला गया है. इससे कोई फ़र्क़ नहीं पड़ता कि सरकार अब क्या करती है. हमारी ज़िंदगी तबाह हो गई है. हमारी ज़िंदगी की रोशनी चली गई है." परमजीत कौर आज भी याद करती हैं कि कैसे उनका बेटा कहता था कि उन्हें अपने अधिकारों के लिए लड़ने की ज़रूरत है और यह एक ऐसी लड़ाई है जिसे एक साथ लड़ने की ज़रूरत है.  वो कहती हैं, "मैं अब भी उसे इधर-उधर ढूंढती रहती हूँ. मुझे लगता है कि वो कभी भी अचानक वापस आ जाएगा. मुझे अब भी विश्वास नहीं हो रहा है कि वो अब कभी नहीं आएगा."  गुरप्रीत के पिता बलविंदर सिंह को आज भी उस दिन का अफ़सोस है जब उन्होंने अपने बेटे को दिल्ली में विरोध स्थल पर जाने की मंज़ूरी दी थी.  अपने आंसुओं से लड़ते हुए बलविंदर सिंह कहते हैं, "अगर मुझे पता होता कि ऐसा होगा तो मैं उसे कभी जाने नहीं देता." जिस सड़क हादसे में गुरप्रीत की मौत हुई, उसी ट्रैक्टर ट्रॉली में सवार उसके ताया लाभ सिंह की भी मौत हो गई थी.  लाभ सिंह की पत्नी अमरजीत कौर दुःख से घिरी हैं, लेकिन साथ ही ही उन्हें अपने पति पर गर्व भी है.  अमरजीत कौर कहती हैं, "जिस दिन वो जा रहे थे, उन्होंने कहा था कि वो या तो लड़ाई जीतकर वापस आएंगे या शहादत देकर."  ये लाभ सिंह की धरनास्थल की चौथी यात्रा थी और ये उनकी आखिरी साबित हुई.  पंजाब के इन परिवारों के ज़ख्म हरे हैं और न जाने उन्हें भरने में कितना वक़्त लगे. अगर ये ज़ख्म भर भी गए तो भी इनके निशान इन परिवारों के ज़हन में ज़िंदगी भर रहेंगे. जो इन परिवारों ने खोया है उसकी भरपाई शायद कभी नहीं हो पाएगी.  ये भी पढ़ें:- (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
 उत्तर प्रदेश में कानपुर की पुलिस ने गोद में बच्ची को लिए एक व्यक्ति की पिटाई का वीडियो वायरल होने के बाद उसमें नज़र आने वाले इंस्पेक्टर को निलंबित कर दिया है. इस वीडियो को सोशल मीडिया पर शेयर किया जा रहा था और इसे लेकर प्रदेश की क़ानून व्यवस्था को निशाना बनाया जा रहा था. बीजेपी सांसद वरुण गांधी ने इस घटना का वीडियो ट्वीट करते हुए शुक्रवार को लिखा - "सशक्त क़ानून व्यवस्था वो है जहां कमज़ोर से कमज़ोर व्यक्ति को न्याय मिल सके. यह नहीं कि न्याय मांगने वालों को न्याय के स्थान पर इस बर्बरता का सामना करना पड़े, यह बहुत कष्टदायक है. भयभीत समाज क़ानून के राज का उदाहरण नहीं है. सशक्त क़ानून व्यवस्था वो है जहां क़ानून का भय हो, पुलिस का नहीं." इस घटना को लेकर शुक्रवार को पुलिस ने भी जानकारी दी है. कानपुर रेंज के आईजी प्रशांत कुमार ने भी शुक्रवार को संवाददाताओं को बताया कि मामले में लिप्त एसएचओ को निलंबित कर दिया गया है और उनके ख़िलाफ़ विभागीय जाँच के आदेश जारी कर दिए गए हैं. प्रशांत कुमार ने बताया,"वहाँ एक मेडिकल कॉलेज बन रहा है जिसका एक कैंपस ज़िला अस्पताल परिसर में ही है, तो उसकी वजह से वहाँ धूल-मिट्टी उड़ा करती है, बड़ी गाड़ियाँ आती हैं, तो उसको लेकर अस्पताल के कुछ कर्मचारियों ने गेट बंद करवा दिया जिसकी वजह से ओपीडी प्रभावित हुआ और पुलिस को बुलाया गया. "इसी कार्रवाई में हमारे इंस्पेक्टर ने लाठियाँ मारनी शुरू कर दीं, वो उनको कदापि नहीं करना चाहिए था, समझा-बुझाकर लोगों को हटाना चाहिए था, विशेष कर जब हाथ में बच्ची हो. ऐसी घटना संवेदनहीनता को दर्शाती है. तो इंस्पेक्टर को निलंबित कर दिया गया है और विभागीय जाँच शुरू हो गई है." ये घटना कानपुर के अकबरपुर इलाक़े की है. वहाँ के सरकारी अस्पताल में कर्मचारियों ने एक स्थानीय मुद्दे को लेकर हड़ताल कर दी थी. गुरुवार को पुलिस ने इस हड़ताल को ख़त्म करवाने की कोशिश की और इस दौरान बात बढ़ने पर उन्होंने बलप्रयोग किया. उन्होंने हड़ताल की अगुआई कर रहे रजनीश शुक्ला नाम के एक व्यक्ति को पकड़ कर जीप में बिठा लिया. इसके बाद पुलिस ने वहाँ मौजूद एक और व्यक्ति पर लाठियाँ चलाईं जिसके हाथ में एक बच्ची थी. इस व्यक्ति का नाम पुनीत शुक्ला है और वो रजनीश शुक्ला के भाई हैं. उनकी गोद में मौजूद बच्ची रजनीश शुक्ला की बेटी थी जिसकी उम्र तीन साल बताई जा रही है. वीडियो में दिखता है कि पुलिस पुनीत शुक्ला पर लाठियाँ बरसा रही है और डरी हुई बच्ची लगातार रो रही है. लाठियां खाते हुए पुनीत कह रहे हैं, "अरे लग जाएगी बच्ची को". बाद में एक पुलिसकर्मी ने बच्ची को उनसे अलग करने की कोशिश की थी. उसका विरोध करते हुए पुनीत उसे छुड़ाते हुए गिड़गिड़ाकर कहते हैं, "मेरा बच्चा है! मेरा बच्चा है! कोई नहीं साहब, इसकी माँ भी नहीं है साहब." यही वीडियो सोशल मीडिया पर वायरल हो गया है. पुलिस ने इस मामले में इंस्पेक्टर के ख़िलाफ़ कार्रवाई तो की है मगर साथ ही अस्पताल में पुलिस की कारवाई को सिर्फ़ हल्का बल प्रयोग बताया है और कहा है कि उन्होंने बच्ची को बचाने की कोशिश की. कानपुर देहात के एसपी केशव प्रसाद चौधरी ने कहा, "कानपुर देहात में एक चतुर्थ श्रेणी कर्मचारी है जिसका नाम रजनीश शुक्ला है. रजनीश ने अपने 100-150 साथियों के साथ ज़िला अस्पताल की ओपीडी बंद कर दी थी और डॉक्टरों और मरीज़ों के साथ अभद्र व्यवहार करना शुरू कर दिया था. ऐसी स्थिति में सीएमओ ने सूचित किया और पुलिस मौक़े पर पहुँची.  "पुलिस के समझाने पर भी वो नहीं माने और उन्होंने चौकी इंचार्ज और उनके कुछ सिपाहियों को कमरे में बंद कर दिया. रजनीश शुक्ला ने और उग्र होते हुए थाना अध्यक्ष के अंगूठे को दांत से काट लिया था. पूरे अस्पताल में अराजकता का माहौल बन गया था. ऐसी स्थिति में हल्का बल प्रयोग करते हुए उपद्रवियों को हटाया गया. "  एसपी केशव प्रसाद चौधरी ने रजनीश शुक्ला के भाई के ख़िलाफ़ की गई कार्रवाई का भी बचाव किया. उन्होंने कहा,"वीडियो में दिख रहा व्यक्ति रजनीश शुक्ल का भाई है और वो भीड़ में जा रहे लोगों को उकसाने का काम कर रहा था. और साथ ही वो अभद्र व्यवहार कर रहा था. मौक़े से हटाने के लिए पुलिस द्वारा न्यूनतम बल का प्रयोग किया गया और बच्चे की सुरक्षा का भी प्रयास किया गया था."  हालाँकि, पुनीत शुक्ला ने समाचार चैनल आज तक पर अपना पक्ष रखते हुए घटना के संबंध में बताया है कि पुलिस ने उनके ऊपर लाठियाँ बरसानी शुरू कर दीं जब वो उन्हें अपने भैया को ले जाता देख अपनी भतीजी को गोद में लिए उनके पास जाने की कोशिश कर रहे थे.   (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
सऊदी अरब के क्राउन प्रिंस मोहम्मद-बिन-सलमान खाड़ी देशों के दौरे पर आर्थिक, पर्यावरण और सांस्कृतिक सहयोग पर समझौतों सहित ईरान, यमन और लेबनान में हिज़्बुल्लाह के ख़िलाफ़ राजनीतिक स्टैंड बनाने की कोशिश कर रहे हैं. ताकि पश्चिमी देशों के साथ ईरान के परमाणु समझौते की बहाली में ईरान के मिसाइल कार्यक्रम पर भी प्रतिबंध लग सके. ओमान, संयुक्त अरब अमीरात (यूएई) और क़तर के बाद प्रिंस मोहम्मद-बिन-सलमान (एमबीएस) बहरीन और कुवैत का भी दौरा करेंगे. यूएई में, जहां उन्होंने अबू धाबी के क्राउन प्रिंस मोहम्मद-बिन-ज़ायद (एमबीज़ेड) से मुलाक़ात की, वहीं उन्होंने यूएई के राष्ट्रीय सुरक्षा सलाहकार और क्राउन प्रिंस के भाई शेख़ तहनून-बिन-ज़ायद-अल-नाहयान से भी मुलाक़ात की. शेख़ तहनून-बिन-ज़ायद-अल-नाहयान इस सप्ताह की शुरुआत में अपने ईरानी समकक्ष और देश के कट्टरपंथी राष्ट्रपति इब्राहिम रइसी से मिल कर तेहरान लौटे हैं.  यूएई के राष्ट्रीय सुरक्षा सलाहकार का दौरा इस समय काफ़ी महत्वपूर्ण माना जा रहा है. यूएई लंबे समय से ईरान को अपनी सुरक्षा के लिए एक प्रमुख क्षेत्रीय ख़तरे के रूप में देखता रहा है. अबू धाबी के क्राउन प्रिंस मोहम्मद बिन ज़ायद के भाई शेख़ तहनून ने कहा कि दोनों देशों को अपने विवादों को बातचीत के ज़रिए सुलझाना चाहिए न कि सैन्य बल के ज़रिए. सऊदी क्राउन प्रिंस ने अब तक जिन खाड़ी अरब देशों का दौरा किया है, वहां की संयुक्त घोषणाओं में ईरान के परमाणु समझौते की बहाली की स्थिति में ईरान के मिसाइल कार्यक्रम को भी शामिल करने का उल्लेख किया गया है. सऊदी अरब और ईरान: एक दूसरे के धुर-विरोधी में बातचीत की शुरुआत क्यों सऊदी अरब और ओमान की राजधानी मस्कट से जारी होने वाले हालिया बयान में ईरान के साथ सहयोग करने के महत्व और ईरान के परमाणु और मिसाइल मुद्दों से गंभीरता और प्रभावी ढंग से निपटने पर ज़ोर दिया गया है. हालांकि, बयान में यह भी कहा गया है कि इन मुद्दों को इस तरह से निपटाया जाना चाहिए जो क्षेत्रीय और अंतरराष्ट्रीय सुरक्षा और स्थिरता में मददगार साबित हो, जो अच्छे पड़ोसी और संयुक्त राष्ट्र के अंतरराष्ट्रीय प्रस्तावों के सिद्धांतों पर खरे उतरते हों और क्षेत्र को हर तरह की अस्थिरता से बचाते हों. ओमान और सऊदी अरब का संयुक्त बयान एक ऐसे माहौल में आया है जब क्षेत्र में सऊदी अरब के मुख्य प्रतिद्वंद्वी, ईरान और विश्व शक्तियों के बीच परमाणु समझौते को बचाने के लिए, अहम बातचीत शुरू हो चुकी है, और वह इस महीने होने वाले खाड़ी शिखर सम्मेलन में सभी सदस्यों के शामिल होने को सुनिश्चित करना चाहते हैं. प्रिंस मोहम्मद बिन सलमान सोमवार को पड़ोसी खाड़ी अरब राज्यों के दौरे पर रवाना हुए थे. सऊदी सरकारी समाचार एजेंसी एसपीए के अनुसार, क्राउन प्रिंस ओमान, संयुक्त अरब अमीरात, बहरीन, क़तर और कुवैत का दौरा करेंगे. ओमान का दौरा उनके इस क्षेत्रीय सहयोग दौरे का पहला चरण है. इसके अलावा, सऊदी क्राउन प्रिंस, जो वर्तमान में सऊदी किंग सलमान बिन अब्दुल अज़ीज़ के ख़राब स्वास्थ्य के कारण राज्य के कार्यवाहक प्रमुख हैं, क़तर की राजधानी दोहा का भी दौरा कर रहे हैं. रियाद और उसके अरब सहयोगियों की तरफ़ से साल 2017 के मध्य में दोहा पर प्रतिबंध लगाये जाने के बाद से क्राउन प्रिंस की क़तर की यह पहली यात्रा होगी. क़तर के साथ संबंधों में सुधार पिछली जनवरी में हुआ था. सऊदी अरब, संयुक्त अरब अमीरात और बहरीन ने जून 2017 में क़तर पर कट्टरपंथी इस्लामी समूहों का समर्थन करने और रियाद के प्रतिद्वंद्वी तेहरान के बहुत क़रीब होने का आरोप लगाते हुए नाकाबंदी शुरू की थी. दोहा ने इन आरोपों का सख्ती के साथ खंडन किया था. सऊदी अरब के एक समाचार पत्र, अल-अरबिया ने कहा कि खाड़ी अरब के नेताओं का शिखर सम्मेलन दिसंबर के मध्य में सऊदी राजधानी रियाद में आयोजित किया जाएगा, जिसमें प्रिंस मोहम्मद बिन अब्दुल अज़ीज़ खाड़ी देशों के क्षेत्रीय सहयोग की परिषद के सभी सदस्य देशों के शामिल होने को सुनिश्चित बनाना चाहते हैं. ताकि पूरी दुनिया में और ख़ास तौर से ईरान और तुर्की तक क्षेत्र में सऊदी वर्चस्व का संदेश जाए. ईरान परमाणु समझौता: क्या चाहते हैं बातचीत में शामिल देश  क्राउन प्रिंस का ये दौरा क्षेत्रीय विवादों को सुलझाने का हल, ख़ास तौर से ईरान और तुर्की के साथ एक पृष्ठभूमि में आया है. हाल के हफ़्तों में सऊदी अरब और ईरान के रिश्तों के बीच की बर्फ़ पिघलने के संकेत नज़र आ रहे हैं. इससे पहले, तेहरान और रियाद ने संबंधों में सुधार लाने के उद्देश्य से अप्रैल से कई दौर की बातचीत की है. सऊदी के नेतृत्व वाली गल्फ़ अरब कौंसिल का गठन ईरान से मुक़ाबला करने के लिए किया गया था, लेकिन क्या इसकी बहाली अब ईरान के ख़िलाफ़ होगी या बदलती दुनिया में सहयोग करने का एक नया तरीक़ा होगा? इसी बीच, तुर्की ने संयुक्त अरब अमीरात और सऊदी अरब सहित खाड़ी में अपने पूर्व प्रतिद्वंद्वियों के साथ संबंध बहाल करने की मांग की है.  साल 2018 में इस्तांबुल के दूतावास में सऊदी पत्रकार जमाल ख़ाशोज्जी की हत्या के बाद अंकारा और रियाद के बीच तनाव बढ़ गया था. क़तर और सऊदी अरब के बीच तनाव के दौरान तुर्की क़तर के समर्थक के रूप में उभरा था. प्रिंस मोहम्मद बिन सलमान का वर्तमान दौरा तुर्की के राष्ट्रपति रेचेप तैय्यप अर्दोआन की मंगलवार को दोहा यात्रा के तुरंत बाद शुरू हो रहा है. हालांकि, क़तर के विदेश मंत्री ने कहा कि दोनों दौरे इस तरह आगे पीछे होना महज़ एक संयोग है. सऊदी अरब और संयुक्त अरब अमीरात ने क्षेत्रीय तनाव पर क़ाबू पाने के लिए अपने पुराने प्रतिद्वंद्वी ईरान के साथ संबंध बेहतर करने के लिए तीसरे पक्ष और प्रत्यक्ष रूप से अब तक जो भी बात की है, वो वॉशिंगटन और तेहरान के बीच परमाणु समझौते को बचाने की कोशिश के लिए हुई है. पिछले सप्ताह वियना में नए दौर की वार्ता में, पश्चिमी शक्तियों ने साल 2015 के समझौते को बचाने के लिए ईरान की प्रतिबद्धता पर सवाल उठाया, जिस पर खाड़ी देशों की आपत्ति है कि ईरान के साथ इस परमाणु समझौते में तेहरान के मिसाइल कार्यक्रम और क्षेत्र में इसके समर्थक प्रॉक्सी नेटवर्क के मामले को शामिल नहीं किया गया है. अमरीका के क़रीब कैसे आए उसके 'दुश्मन' इराक़ी सुन्नी अमेरिकी पत्रिका द अटलांटिक में हाल ही में प्रकाशित हुए एक लेख में, एक मशहूर पत्रकार, किम गटास ने रियाद-तेहरान संबंधों की प्रकृति पर अमेरिका में पूर्व सऊदी राजदूत और सऊदी इंटेलिजेंस के पूर्व प्रमुख, तुर्की बिन फ़ैसल से बात की. तुर्की ने उन्हें बताया, 'ईरानी हमें गर्दन से पकड़े हुए हैं."  प्रिंस तुर्की अल-फ़ैसल के अनुसार, सऊदी अरब को कड़े प्रतिबंधों के शिकार, विरोधी के सामने ख़ुद को सुरक्षित महसूस करना चाहिए, एक ऐसा विरोधी जिसकी अर्थव्यवस्था सऊदी अर्थव्यवस्था की एक तिहाई से भी कम है, जिसका सैन्य बजट राज्य के एक चौथाई से भी कम है और जिसका तेल उत्पादन बहुत ही कम है. किम गटास उनके हवाले से कहती हैं कि "सऊदी अरब में एक सुन्नी अरब साम्राज्य है जबकि ईरान में एक शिया फ़ारसी मुल्लाइयत है. ऐसे में तो सऊदी अरब को बहुत ही आश्वस्त होना चाहिए था. लेकिन इसके बावजूद सऊदी अरब ख़ुद को असुरक्षित महसूस करता है." सऊदी इंटेलिजेंस के पूर्व प्रमुख, तुर्की बिन फ़ैसल के अनुसार, ईरानी अधिकारियों को वर्षों से गर्व है कि वे बेरूत, दमिश्क, सना और बग़दाद चार अरब राजधानियों को नियंत्रित करते हैं. इन सभी देशों में, तेहरान के पास मिलिशिया का एक नेटवर्क है, जिसके ज़रिए यह क्षेत्र में शक्तिशाली है, स्थानीय संसाधनों का उपयोग कर रहा है, और एक 'आग का घेरा' बनाया हुआ है, जिसने मुख्य रूप से सऊदी अरब को घेरा हुआ है. वो किम गटास से कहते हैं कि ईरान का सस्ता और अपरंपरागत जंग का तरीक़ा उसे अपने अमीर खाड़ी पड़ोसियों की बेहतर हथियारों से लैस, लेकिन कम अनुभवी पारंपरिक सेना पर चुनौती देता है. इसमें तेज़ी से आगे बढ़ रहे परमाणु कार्यक्रम को शामिल करें, तो ईरान और भी मज़बूत होगा. तुर्की बिन फ़ैसल के अनुसार, हालांकि, मध्य पूर्व में हाल ही में अदृश्य लेकिन गंभीर परिवर्तन भी हो रहे हैं, जो ईरान में असुरक्षा की भावना पैदा कर रहे हैं. उनके विचार में, यही मुख्य कारण है कि ईरान अधिक आश्वस्त दिखाई दे रहा है और परमाणु समझौते पर नई वार्ता के प्रति उसका रवैया ग़ैर-लचकदार दिखाई दे रहा है. क्या ईरान और सऊदी अरब के बीच संबंधों में सुधार की कोई उम्मीद है या मौजूदा कूटनीतिक गतिविधि इतनी भी गर्म नहीं है कि बर्फ़ पिघल सके? इस मुद्दे को समझने के लिए, हमने क्षेत्र के मुद्दों को समझने वाले चार विश्लेषकों से कुछ सवाल पूछे, जो नीचे जवाब के साथ पेश किए जा रहे हैं. सऊदी मामलों पर गहरी नज़र रखने वाले कनाडा में रह रहे पत्रकार, सैयद राशिद हुसैन. इंस्टीट्यूट ऑफ़ स्ट्रेटिजिक स्टडीज़ इस्लामाबाद की पूर्व शोधकर्ता, फ़ातिमा रज़ा. सऊदी अरब के वरिष्ठ पत्रकार और विश्लेषक, ख़ालिद-अल-मुइना और अमेरिका के कैटो इंस्टीट्यूट, से जुडी वैश्विक मामलों की विश्लेषक, सहर ख़ान. सऊदी क्राउन प्रिंस खाड़ी देशों के दौरे पर हैं. क्या यह सऊदी विदेश नीति में बदलाव है कि क्राउन प्रिंस क्षेत्रीय देशों का दौरा कर रहे हैं? राशिद हुसैन: जी हाँ. विभिन्न भू-राजनीतिक हालात में बदलाव के ज़रिए यह उनकी निर्धारित विदेश नीति में बदलाव का संकेत देता है. अमेरिका के दबाव में उन्हें क़तर के प्रति अपना रवैया बदलना पड़ा. उन्होंने अबू धाबी के क्राउन प्रिंस मोहम्मद बिन ज़ायद (एमबीज़ेड) के साथ यमन सहित कई मुद्दों पर मतभेद पैदा कर लिए थे. दोनों देशों के सामरिक हितों में काफ़ी अंतर थे. इसके बावजूद उन्हें पीछे हटना पड़ा. खाड़ी देशों के संगठन के सबसे बड़े देश सऊदी अरब के व्यावहारिक तौर पर वास्तविक शासक की संयुक्त अरब अमीरात और अन्य खाड़ी देशों की वर्तमान यात्रा उनकी सामरिक मजबूरियों को दर्शाती है. इसराइल के साथ खाड़ी अरब देशों की बढ़ती दोस्ती इसी का प्रतिबिंब है. यूएई इसे खुले तौर पर और तेज़ी से कर रहा है जबकि रियाद अभी भी इसे गुप्त रूप से जारी रखना पसंद कर रहा है. स्पष्ट कारणों के आधार पर. सच कहा जाए तो अरब की सड़कें अभी इसके लिए तैयार नहीं हैं. मध्य-पूर्व से अमेरिका की लगातार वापसी के बाद, तेल की दौलत से मालामाल खाड़ी अरब राज्य सुरक्षा की तलाश में हैं, ये सुरक्षा उन्हें इसरायल मुहैया कर सकता है. फ़ातिमा रज़ा: यह एक महत्वपूर्ण बदलाव की ओर इशारा करता है, जो बुनियादी तौर पर मध्य-पूर्व की क्षेत्रीय राजनीति में शामिल रहने के लिए अमेरिका के झुकाव में कमी की वजह से हुई है.  इस क्षेत्र में अमेरिका की दिलचस्पी में कमी सऊदी के लिए चिंता का विषय है क्योंकि यह क्षेत्र के मौजूदा सुरक्षा माहौल को अस्थिर कर सकता है. हूती के प्रभाव को कम करने के सभी सऊदी प्रयास कमोबेश बेअसर रहे हैं, इसलिए क्राउन प्रिंस का छह देशों का दौरा आतंक के ख़िलाफ़ जंग या शांति क़ायम करने के लिए समर्थन हासिल करने का एक प्रयास है. ख़ालिद-अल-मुइना: सऊदी सरकार क्षेत्र में तनाव नहीं चाहती है. उन्होंने (प्रिंस मोहम्मद बिन सलमान ने) बार-बार कहा है कि ग़ैर-हस्तक्षेप और छद्म युद्ध से कोई फ़ायदा नहीं होगा, बल्कि इससे अस्थिरता पैदा होगी. सहर ख़ान: हम सभी को इस बात का अंदाज़ा है कि यूएई और सऊदी अरब के बीच दोस्ती है, ख़ास तौर से ईरान के प्रभाव का काउंटर करने की रणनीति के मामले में.  हम यह भी जानते हैं कि ईरान और सऊदी अरब एक-दूसरे के ख़िलाफ़ छद्म युद्ध में लगे हुए हैं, दोनों एक-दूसरे का काउंटर करना चाहते हैं और दोनों चाहते हैं कि अमेरिका की नीति एक-दूसरे की ओर न बदले. यूएई के राष्ट्रीय सुरक्षा सलाहकार ने हाल ही में तेहरान का दौरा किया था. क्या संयुक्त अरब अमीरात की नीति में सऊदी अरब के साथ उसका कोई समन्वय हो सकता है? राशिद हुसैन: ईरान के संबंध में, संयुक्त अरब अमीरात और सऊदी अरब दोनों को अहसास है कि व्हाइट हाउस में बदलाव के साथ, वे अपनी पुरानी, मज़बूत ईरान विरोधी नीतियों को जारी नहीं रख सकते हैं. इसलिए, रियाद और सऊदी अरब दोनों ने महसूस किया है कि उन्हें तेहरान के साथ अपने संबंध सुधारने की ज़रूरत है. फिर भी, यह कहना उचित है कि यूएई ने हमेशा ईरान के साथ किसी न किसी तरह के संबंध बनाए रखे हैं. कड़े अमेरिकी प्रतिबंधों के दिनों में भी दोनों के बीच व्यापारिक संबंध बने रहे.  दुबई ने लगभग दुनिया और ईरान के बीच एक कड़ी की भूमिका निभाई है. ख़ास तौर से व्यापार और वाणिज्य के क्षेत्र में. दोनों के बीच एक दरवाज़ा हमेशा खुला रहता था. सऊदी अरब का मामला अलग था. रियाद ने कई कारणों से तेहरान के ख़िलाफ़ कड़ा रुख अपनाया.  इसकी रूढ़िवादी स्टेब्लिशमेंट ने हमेशा इस क्षेत्र में "शिया क्रिसेंट" (ईरान, इराक, सीरिया और लेबनान का एक संभावित गठबंधन) के उभरने की आशंका जताई है. यह सऊदी परिवार के लिए ख़तरा था. इस तरह उसने सुरक्षा के लिए अमेरिका की ओर देखा. ख़ास तौर से ईरान के ख़िलाफ़ और तमाम मतभेदों के बावजूद अगर रियाद की नज़र में पाकिस्तान अब भी पसंदीदा देश है तो इसका मुख्य कारण उसकी सैन्य क्षमता है. फ़ातिमा रज़ा: दोनों के बीच कुछ हद तक सामंजस्य का संकेत मिल रहा है क्योंकि बहुत से लोग एमबीएस की संयुक्त अरब अमीरात (यूएई) की यात्रा को यूएई और सऊदी अरब के बीच तनावपूर्ण संबंधों को सुधारने के प्रयास के रूप में देखते हैं.  हालांकि, दो घटनाक्रमों के बीच बुनियादी सच यह है कि इस क्षेत्र के बारे में अमेरिका की नीति के बदलने के नतीजे में मध्य पूर्व के अंदर सुरक्षा कारक नाटकीय रूप से बदल रहे हैं. ख़ालिद-अल-मुइना: दुर्भाग्य से, ईरान की तरफ़ से युद्ध की आवाज़ें आ रही हैं. वहां के कट्टरपंथी समूह नई भू-राजनीतिक स्थिति से बेख़बर हैं. सऊदी क्राउन प्रिंस ने कहा था कि उनकी पहली प्राथमिकता सऊदी अरब को विकसित करना और उसके जीवन स्तर को ऊपर उठाना है, इस क्षेत्र को तनाव मुक्त रखने के लिए हर संभव प्रयास करना है. हूती विद्रोहियों को भी इसका एहसास होना चाहिए और देश पर हमला करना बंद कर देना चाहिए. सहर ख़ान: अभी ईरान और संयुक्त अरब अमीरात के बीच संबंधों में जो बदलाव नज़र आ रहा है वास्तव में ये अमेरिका के लिए अधिक प्रासंगिक है. अमेरिका चाहता है कि इस क्षेत्र के देश यूएई को एक मध्यस्थ के रूप में देखें. इसलिए, अमेरिका चाहता है कि यूएई के सऊदी अरब के साथ अच्छे संबंध हों, लेकिन वह यह भी चाहता है कि यूएई के ईरान के साथ भी बेहतर संबंध हों. ईरान और सऊदी अरब के प्रतिनिधियों की अलग-अलग जगहों पर मुलाक़ातें होती रही हैं. क्या निकट भविष्य में ईरानी राष्ट्रपति रईसी और सऊदी प्रिंस मोहम्मद बिन सलमान के बीच सीधी बातचीत हो सकती है? राशिद हुसैन: ईरान और सऊदी प्रतिनिधियों के बीच चल रही बैठकें एक महत्वपूर्ण घटनाक्रम हैं. यह कुछ ऐसा था जिसके बारे में कभी सोचा ही नहीं था. इसके कई कारण रहे हैं. अब उन्हें सख्ती से महसूस किया जा रहा है. इस क्षेत्र से अमेरिका की धीमी वापसी एक प्रमुख कारक है. रियाद को पता है कि उसे अपने ख़तरे की भावना को कम करने की ज़रूरत है. इसलिए, तेहरान के साथ संबंधों में सुधार की संभावना बढ़ रही है. दोनों नेताओं के बीच बैठक काफ़ी हद तक चल रही बातचीत पर निर्भर है.  लेकिन फ़िलहाल कुछ नहीं कहा जा सकता है. दोनों को अपनी दुश्मनी को ख़त्म करने और सहज संबंध बनाने की ज़रूरत है, जैसा कि सऊदी अरब के दिवंगत बादशाह अब्दुल्लाह और ईरान के दिवंगत राष्ट्रपति रफ़संजानी के बीच संबंध बने थे. फ़ातिमा रज़ा: जी हाँ, दोनों पक्षों के बीच इराक़ी सुविधा के साथ चार दौर की बातचीत हो चुकी है. हालांकि यह इस अशांत क्षेत्र के लिए एक स्वागत योग्य घटनाक्रम है, लेकिन दोनों देशों के नेताओं के बीच सीधी मुलाक़ात की संभावना बहुत कम है. ख़ालिद अल-मुइना: अगर ईरान हस्तक्षेप न करने पर सहमति ज़ाहिर करता है, तो खाड़ी राज्य उनके साथ बातचीत कर सकते हैं. सहर ख़ान: मुझे लगता है कि इस समय हम जो समन्वय देख रहे हैं, वह शायद इसलिए है कि चुनाव के बाद ईरान में जो नया प्रशासन सत्ता में आया है, उसे कट्टरपंथी माना जा रहा है, इसलिए सऊदी अरब यह देखना चाह रहा है कि नया प्रशासन परमाणु समझौते को फिर से शुरू करने में किस तरह का लचीलापन दिखाएगा. ऐसा प्रतीत होता है कि सऊदी क्राउन प्रिंस हिज़्बुल्लाह, हूती या बशर-अल-असद जैसे क्षेत्र में ईरान के सहयोगियों के प्रति अपने नज़रिये में कोई लचीलापन नहीं दिखा रहे हैं. ऐसे में रियाद और तेहरान के बीच संबंध कैसे सामान्य हो पाएंगे? राशिद हुसैन: मुझे लगता है कि दोनों वार्ता की मेज़ पर बैठने से पहले अपनी-अपनी ताक़त को मज़बूत करने की कोशिश कर रहे हैं. तेहरान चल रही बातचीत में अपने फ़ायदे के लिए हूती और हिज़्बुल्लाह का इस्तेमाल कर रहा है. ईरान के साथ बातचीत के बावजूद, सऊदी अरब ने इस क्षेत्र में ईरान के सहयोगियों के ख़िलाफ़ एक मज़बूत और सख़्त रुख अपनाया हुआ है, बुनियादी तौर पर दोनों ताक़त की ये पोज़िशन वार्ता करने के लिए हैं. फ़ातिमा रज़ा: हां, दोनों पक्षों की तरफ़ से कुछ मुद्दों पर कोई लचीलापन नहीं है और दोनों के बीच संबंध सामान्य होने में काफ़ी समय लगेगा (अगर ऐसा होता है). ख़ालिद अल-मुइना: ईरान और खाड़ी के बीच किसी भी संबंध के लिए, ईरान को अपने तरीक़ों को सुधारने के लिए एक ईमानदार दृष्टिकोण अपनाना चाहिए और एक अच्छे पड़ोसी का अंदाज़ अपनाना चाहिए. सहर ख़ान: यह सच है कि सऊदी अरब का हिज़्बुल्लाह, हूती और बशर-अल-असद, यानी ईरान के सहयोगी संगठनों और ताक़तों के प्रति एक ग़ैर-लचीला रवैया है. मुझे नहीं लगता कि सऊदी अरब की इस नीति में कोई बदलाव आएगा. चाहे परमाणु समझौते की बहाली हो या ईरान का नया प्रशासन किसी नए समझौते के लिए भी तैयार हो जाए, सऊदी अरब इन ईरानी समर्थकों के प्रति अपना रवैया नहीं बदलेगा. चाहे यूएई भी दोनों के बीच मध्यस्थ के तौर पर कितनी भी कोशिश कर ले. क्या सऊदी-ईरानी संबंधों में सुधार ईरान के परमाणु समझौते (जेसीओपीए) पर अमेरिकी नीति से सीधे जुड़ा हुआ है या ये दोनों चीजें अलग-अलग अपनी दिशाएँ ख़ुद निर्धारित कर रही हैं? राशिद हुसैन: हां, इसका सीधा संबंध है. अमेरिका के इस क्षेत्र से वापसी के साथ, सउदी अब तेहरान के साथ अपने संबंधों को सुधारने की आवश्यकता महसूस कर रहे हैं. फ़ातिमा राजा: ट्रंप के बाद और अब बाइडन के अधीन अमेरिकी विदेश नीति में सभी बदलावों के साथ इसका अधिक संबंध है, जो अब मध्य पूर्व को तवज्जो का बुनियादी केंद्र नहीं समझते हैं. शायद इसलिए कि अब दोनों क्षेत्रीय खिलाड़ी (ईरान और सऊदी अरब) दूसरे देशों के साथ मिलकर अपनी सिक्योरिटी और स्ट्रेटिजिक ऑप्रेटस ख़ुद संभालना चाहते हैं. सऊदी अरब इस बात से सावधान हो सकता है कि अमेरिका किस तरह से जेसीपीओए को बहाल करने पर तुला हुआ है और एक बार फिर से रणनीतिक संतुलन को ईरान की तरफ़ कर सकता है. इसलिए वो बढ़ते हुए ईरानी प्रभाव को या कम से कम ईरान को स्थिर होने से रोक रहे हैं, क्योंकि उन्हें एक मज़बूत ईरान से निपटना पड़ेगा. इसके बाद, निश्चित रूप से, अमेरिका के समर्थन के लिए बाहर देखने के बजाय क्षेत्र के भीतर तनाव को ठीक करना अधिक उपयुक्त होगा, लेकिन शायद तनाव फिर भी कम न हो. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
पाकिस्तान की शिकायत रही है कि जो बाइडन ने अमेरिका की सत्ता संभालने के बाद से प्रधानमंत्री इमरान ख़ान को एक फ़ोन तक नहीं किया है.  इसकी शिकायत  पाकिस्तान के राष्ट्रीय सुरक्षा सलाहकार मोईद यूसुफ़ तक ने की है. लेकिन अमेरिका पर पाकिस्तान की इन शिकायतों का कोई असर नहीं हुआ और अमेरिकी राष्ट्रपति जो बाइडन ने इमरान ख़ान से अब तक कोई बात नहीं की है. पिछले महीने जब अमेरिका ने लोकतंत्र समिट में शामिल होने के लिए पाकिस्तान को आमंत्रित किया तो ऐसा लग रहा था कि दोनों देशों के रिश्तों में जमी बर्फ़ कुछ हद तक पिघलेगी.  वर्चुअल लोकतंत्र समिट का आयोजन अमेरिका की अगुआई में नौ और 10 दिसंबर को किया गया है. आज इस समिट का आख़िरी दिन है. लेकिन इस समिट में शामिल होने से पाकिस्तान ने इनकार कर दिया. ऐसा तब है जब दक्षिण एशिया से भारत, पाकिस्तान, मालदीव और नेपाल को ही बुलाया गया था. बांग्लादेश और श्रीलंका को इसमें नहीं बुलाया गया था.   बाइडन प्रशासन ने 110 देशों कों इस समिट में आमंत्रित किया है. इसमें चीन, रूस और तुर्की को भी आमंत्रित नहीं किया गया है जबकि ताइवान को बुलाया गया है. ताइवान को बुलाने पर चीन ने सख़्त आपत्ति जताई थी. कहा जा रहा है कि पाकिस्तान ने इस समिट में शामिल नहीं होने का फ़ैसला चीन के कारण किया है. ये भी कहा जा रहा है कि अमेरिका से ख़राब रिश्तों के बीच पाकिस्तान का यह रुख़ द्विपक्षीय संबंधों को और बिगाड़ देगा.  पाकिस्तान के विदेश मंत्रालय ने घंटों के परामर्श के बाद एक प्रेस रिलीज़ जारी किया और स्पष्ट किया वो इसमें शामिल नहीं होगा. पहले कहा जा रहा था कि पाकिस्तान राष्ट्रपति बाइडन की इस पहले में अपने किसी मंत्री को भेज देगा लेकिन आख़िरकार इसमें नहीं शामिल होने का फ़ैसला किया.  पाकिस्तान के विदेश मंत्रालय की ओर से जारी प्रेस रिलीज़ में कहा गया है, ''अमेरिका के साथ हमारी साझेदारी मायने रखती है और हम उम्मीद करते हैं कि क्षेत्रीय और अंतरराष्ट्रीय मोर्चों पर दोनों देशों के द्विपक्षीय संबंधों में विस्तार होगा. हम लोकतंत्र और मानवाधिकार के मुद्दों पर अमेरिका से संपर्क में रहेंगे. हम भविष्य में इस तरह की पहल में शामिल होने की उम्मीद करते हैं.''  पाकिस्तानी विदेश मंत्रालय के इस बयान को ट्वीट करते हुए चीनी विदेश मंत्रालय के प्रवक्ता चाओ लिजिअन ने लिखा है, ''पाकिस्तान ने लोकतंत्र समिट में शामिल होने से इनकार कर दिया. एक असली और मज़बूत भाई!''  चीनी विदेश मंत्रालय के प्रवक्ता की इस टिप्पणी से साफ़ है कि चीन पाकिस्तान के इनकार से ख़ुश है. इसे लेकर पाकिस्तानी मीडिया में जो रिपोर्ट छपी है, उसमें भी कहा गया है कि पाकिस्तान के इनकार के पीछे की सबसे बड़ी वजह चीन है.  पाकिस्तान के अंग्रेज़ी अख़बार एक्सप्रेस ट्रिब्यून ने लिखा है, ''एक बड़ी वजह है, इस समिट में चीन को नहीं बुलाना. दोनों देशों के बीच जिस तरह का संबंध है, उसे देखते हुए इस्लामाबाद ने इस समिट से ख़ुद को दूर रखा. एक बड़ा कारण यह भी है कि राष्ट्रपति बाइडन ने पाकिस्तानी पीएम इमरान ख़ान की उपेक्षा की है, ऐसे में पाकिस्तान के लिए शामिल होना बहुत सहज स्थिति नहीं थी. पिछले साल सत्ता में आने के बाद से बाइडन ने इमरान ख़ान से बात तक नहीं की है. लेकिन अमेरिका से इस आमंत्रण को रिश्तों पर जमी बर्फ़ पिघलाने की कोशिश के तौर पर देखा जा रहा था.''  एक्सप्रेस ट्रिब्यून ने लिखा है, ''यह स्पष्ट नहीं है कि पाकिस्तान के इस फ़ैसले के पीछे चीन है लेकिन आधिकारिक सूत्रों ने पुष्टि की है कि इस मामले में पाकिस्तान ने चीन से संपर्क किया था. पाकिस्तान के इनकार से साफ़ होता है कि अमेरिका से द्विपक्षीय रिश्ते किस हद तक ख़राब हैं. पाकिस्तान को ये भी डर है कि अमेरिका लोकतंत्र और मानवाधिकारों का हवाला देकर प्रतिबंध भी लगा सकता है.''   पाकिस्तान के इस फ़ैसले पर वहाँ के राजनयिक और पत्रकारों की भी प्रतिक्रिया आ रही है. भारत में पाकिस्तान के उच्चायुक्त रहे अब्दुल बासित ने ट्वीट किया है, ''लोकतंत्र समिट में पाकिस्तान का नहीं जाना एक संतुलित और चौकस फ़ैसला मालूम पड़ता है.'' बासित के इस ट्वीट को रीट्वीट करते हुए पाकिस्तान के पत्रकार कामरान यूसुफ़ ने लिखा है, ''चौकस? ऐसा लगता है कि हमने ख़ुद को एक कोने में रख लिया है!''  कामरान यूसुफ़ के ट्वीट के जवाब में बासित ने लिखा है, ''पाकिस्तान और अमेरिका के रिश्ते पहले से ही किसी कोने में पड़े हैं. अंतरराष्ट्रीय संबंध एक प्रक्रिया है न कि इवेंट. हम अपने लिए और परेशानी नहीं पैदा कर सकते. अब समय ठोस चीज़ों पर ध्यान देने का है. जो हम कर रहे हैं, उसे जानते हैं और अच्छे की उम्मीद करते हैं.''  इस मुद्दे पर अब्दुल ने बासित यूट्यूब पर एक वीडियो भी पोस्ट किया है. इस वीडियो में अब्दुल बासित ने इमरान ख़ान के लोकतंत्र समिट में शामिल नहीं होने के फ़ैसले का बचाव किया है. अब्दुल बासित ने कहते हैं, ''इस लोकतंत्र समिट को देखिए तो ऐसा लगता है कि चीन विरोधी कैंपेन है. जिन लोगों को बुलाया गया है और जिन्हें नहीं बुलाया गया है, उससे भी यही पता चलता है.''  ''चीन और रूस को नहीं बुलाया गया लेकिन बांग्लादेश और तुर्की को तो बुलाना चाहिए था. लोकतंत्र का मतलब पश्चिमी लोकतंत्र होना नहीं होता है. मज़े की बात यह है कि ताइवान को भी बुलाया गया है. ताइवान को अमेरिका ने वन चाइना पॉलिसी मानने के बावजूद बुलाया है. हम ये कैसे उम्मीद कर सकते हैं कि जिस समिट में चीन मौजूद ना हो और ताइवान हो, वहाँ पाकिस्तान जाए. हमें बुलाने की वजह लगती है कि अमेरिका इसके ज़रिए पाकिस्तान और चीन के रिश्तों में दरार पैदा करने की कोशिश कर रहा था. हमारा फ़ैसला बिल्कुल दुरुस्त है.'' बासित का कहना है, ''इस समिट में नहीं जाने से पाकिस्तान के रिश्ते अमेरिका से ख़राब हो जाएंगे, ऐसा नहीं लगता. रिश्ते तो पहले से ही ख़राब हैं. किसी इवेंट में शाामिल होने से संबंध अच्छे नहीं होते हैं. एक दिन में दोनों देशों के रिश्ते ठीक नहीं होने वाला है. अमेरिका अपने हितों को साधने के लिए लोकतंत्र समिट कर रहा है. इससे पहले एक जलवायु सम्मेलन हुआ था, उसमें पाकिस्तान को नहीं बुलाया गया था. लोकतंत्र समिट के ज़रिए अमेरिका ने दाना फेंकने की कोशिश की थी. लेकिन हमने बिल्कुल ठीक फ़ैसला किया. हम अब इस बात को लेकर आश्वस्त हैं कि दोनों देशों के बीच रणनीतिक साझेदारी नहीं हो सकती.''    लोकतंत्र समिट में शामिल नहीं होने के फ़ैसले के बाद गुरुवार को पाकिस्तान के प्रधानमंत्री इमरान ख़ान ने इस्लामाबाद कॉन्क्लेव 2021 को संबोधित करते हुए कहा, ''अमेरिका-चीन के 'शीत युद्ध' में पाकिस्तान किसी का पक्ष नहीं लेना चाहता है लेकिन दोनों के बीच तनाव को कम करना चाहते हैं.''  (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
भारतीय वायुसेना के हेलिकॉप्टर क्रैश में बुधवार को भारत के पहले सीडीएस जनरल बिपिन रावत समेत 14 लोगों की मौत पर चीनी मीडिया में तंज़ कसा जा रहा है.  जनरल रावत वास्तविक नियंत्रण रेखा पर जारी तनाव को लेकर चीन का नाम लेकर बोलते थे जबकि मोदी सरकार तनाव में भी चीन का नाम से लेने से परहेज करती रही है.  हाल ही में जनरल रावत ने कहा था कि भारत के लिए असली ख़तरा चीन है न कि पाकिस्तान.  अब जब जनरल रावत की हेलिकॉप्टर हादसे में मौत हो गई है तो चीन में सत्ताधारी कम्युनिस्ट पार्टी का मुखपत्र मानेजाने वाला अख़बार ग्लोबल टाइम्स भारत पर तंज कस रहा है.  ग्लोबल टाइम्स को चीनी की सरकार का प्रॉपेगैंडा फैलाने वाला अख़बार भी कहा जाता है. ग्लोबल टाइम्स की टिप्पणियों की भारत में आलोचना हो रही है.  गुरुवार को ग्लोबल टाइम्स ने एक लेख प्रकाशित किया है और इसमें चीनी विशेषज्ञों के हवाले से बताया गया है कि हेलिकॉप्टर क्रैश में भारत के चीफ़ ऑफ डिफेंस स्टाफ़ की मौत न केवल भारत की सैन्य अनुशासनहीनता और युद्ध की तैयारियों की पोल खोलता है बल्कि भारत के सैन्य आधुनिकीकरण की हक़ीक़त को भी दर्शाता है. ग्लोबल टाइम्स ने लिखा है कि भारत में सैन्य आधुनिकीकरण अब भी ठहरा हुआ है और इसमें लंबा वक़्त लगेगा.  ग्लोबल टाइम्स ने लिखा है, ''विश्लेषकों का मानना है कि चीन विरोधी भारत के शीर्ष सेना अधिकारी की मौत के बाद भी चीन को लेकर भारत की आक्रामक छवि में कोई परिवर्तन नहीं आएगा. भारतीय मीडिया में हेलिकॉप्टर क्रैश करने की वजह ख़राब मौसम, ग़लत ऊंचाई और तकनीकी गड़बड़ी बताई जा रही है. इन सब कारणों को मान भी लिया जाए तो इनसे यही पता चलता है कि यह गड़बड़ी मानवीय है न कि रूस में बने हेलिकॉप्टर में कमी होने के कारण. Mi-17 सिरीज़ के हेलिकॉप्टर का इस्तेमाल दुनिया के कई देशों में होता है.''  इस लेख को ग्लोबल टाइम्स से आधिकारिक ट्विटर अकाउंट से भी शेयर किया गया है. इसी ट्वीट पर भारत के कई अहम हस्तियों ने कड़ी आपत्ति जताई है. भारत के पूर्व सेना प्रमुख जनरल वेद मलिक ने ग्लोबल टाइम्स के इस लेख की प्रतिक्रिया में ट्वीट किया है, ''सामाजिक मूल्यों और नैतिकता की घोर कमी है. ऐसे में हम चीन की पीपल्स लिबरेशन आर्मी से और क्या उम्मीद कर सकते हैं?''  शिव सेना की राज्यसभा सांसद प्रियंका चतुर्वेदी ने ग्लोबल टाइम्स के इस ट्वीट की प्रतिक्रिया में लिखा है, ''अगर शर्मिंदगी का कोई चेहरा होता है तो आपका ट्विटर हैंडल इस मामले में मुफ़ीद है. बीमार.''  पत्रकार अभिजीत मजूमदार ने लिखा है, ''ग्लोबल टाइम्स का यह ट्वीट चीन का दमदार विज्ञापन है कि वो कभी दुनिया का नेतृत्व करने लायक़ नहीं होगा. चीन केवल पाकिस्तान और उत्तर कोरिया जैसे तबाह मुल्कों को ही आकर्षित कर सकता है.''  ग्लोबल टाइम्स ने इस लेख में बीजिंग के सैन्य विशेषज्ञ वेई डोंगचु की टिप्पणी को भी जगह दी है. वेई डोंगचु ने कहा है, ''Mi-17V5 हेलिकॉप्टर Mi-17 का आधुनिक वर्जन है. इसके इंजन और इलेक्ट्रॉनिक डिवाइस ज़्यादा मज़बूत और सक्षम हैं. इस वजह से ये ज़्यादा विश्वसनीय है. हालाँकि भारतीय सेना कई तरह के हेलिकॉप्टर का इस्तेमाल करती है. इनमें देश के भीतर विकसित किए गए हेलिकॉप्टर भी शामिल हैं. इन हेलिकॉप्टरों में विदेशी तकनीक का ट्रांसफर किया गया है. इसमें कुछ पार्ट अमेरिका का होता है तो कुछ रूस का. संभव है कि इस वजह से समस्या हुई हो.''  इसी लेख में ग्लोबल टाइम्स के अनुसार, ''एक चीनी रक्षा विशेषज्ञ ने नाम नहीं बताने की शर्त पर कहा कि भारत ढीली और अनुशासनहीन सैन्य संस्कृति के लिए जाना जाता है. भारत के सैनिक मानकों और नियामकों का पालन नहीं करते हैं. इस वजह से भारत में पहले भी कई हादसे हुए हैं. इनमें 2019 में भारत के एयरक्राफ़्ट में आग लग गई थी और 2013 में धमाका हुआ था. इन सब में मानवीय भूल की पहचान हो सकती है.'' ग्लोबल टाइम्स ने लिखा है, ''हालिया हेलिकॉप्टर हादसे से बचा जा सकता था, अगर मौसम ठीक होने तक उड़ान नहीं भरी जाती, पायलट ध्यान से और स्किल से उड़ाता या फिर हेलिकॉप्टर का मेंटेनेंस समय पर और ठीक से किया गया होता. ऐसे हादसों से भारतीय सेना की युद्ध की तैयारियों की पोल खुल जाती है. यह भारतीय सेना की आम समस्या है. चीन और भारत की सीमा पर तैनात भारतीय सैनिक अक्सर उकसाऊ काम करते रहते हैं लेकिन जब असल में भिड़ना होता है तो टिक नहीं पाते हैं. जनरल रावत की मौत के बाद भारतीय सेना का आधुनिकीकरण और लटक सकता है.''  ग्लोबल टाइम्स से इसी लेख में सिन्हुआ यूनिवर्सिटी के नेशनल स्ट्रैटिजी इंस्टिट्यूट में रिसर्च डिपार्टमेंट के निदेशक किआन फेंग ने कहा है, ''चीन-भारत के बीच का सीमा विवाद अब सैन्य मुद्दा से आगे बढ़कर राजनीतिक मुद्दा हो गया है. भारत सीमा विवाद को लेकर क्या करता है, यह मोदी सरकार की नीति पर निर्भर करेगा. ऐसे में भारत एक हादसे भर से चीन के साथ सीमा विवाद पर अपनी नीति में बदलाव नहीं लाएगा. लेकिन भारत भले अपनी नीति बदले या ना बदले लेकिन सच यह है कि उसका सबसे बड़ा दुश्मन पिछड़ेपन है.''  जनरल रावत की मौत के मामले में भारत के जाने-माने सामरिक विशेषज्ञ ब्रह्मा चेलानी और ग्लोबल टाइम्स में ट्विटर पर कहासुनी हो गई है. ब्रह्मा चेलानी ने आठ दिसंबर को दो ट्वीट किए थे और ये दोनों ट्वीट ग्लोबल टाइम्स को नागावार गुज़रे. ब्रह्मा चेलानी ने अपने ट्वीट में लिखा था, ''जनरल रावत की मौत अद्भुत रूप से 2020 की शुरुआत में ताइवान के चीफ़ ऑफ जनरल स्टाफ़ शेन यी-मिंग और सात अन्य के हेलिकॉप्टर क्रैश में मारे जाने की तरह है. इसमें दो मेजर जनरल भी शामिल थे. दोनों हेलिकॉप्टर क्रैश में उनकी मौत हुई है जो चीनी की आक्रामकता से लड़ रहे थे.''   ''इस अद्भुत समानता का मतलब यह नहीं है कि दोनों हेलिकॉप्टर क्रैश में कोई संबंध है या बाहरी हाथ है. अगर इन दुर्घटनाओं से कोई सवाल उठता है तो यह कि शीर्ष के सैन्य अधिकारियों को ले जाने वाले हेलिकॉप्टर का मेंटेनेंस ठीक से हो.''  ब्रह्मा चेलानी के इस ट्वीट को रीट्वीट करते हुए ग्लोबल टाइम्स ने इस हादसे को अमेरिका से जोड़ दिया. ग्लोबल टाइम्स ने अपने ट्वीट में लिखा है, ''आपकी इस टिप्पणी से अमेरिका पर शक जाता है क्योंकि भारत और रूस एस-400 मिसाइल डिफेंस डील कर चुके हैं और इसकी डिलिवरी होने जा रही है. अमेरिका ने इस सौदे का मज़बूती से विरोध किया है.''  ग्लोबल टाइम्स के इस ट्वीट के जवाब में ब्रह्मा चेलानी लिखा है, ''देखिए कम्युनिस्ट पार्टी ऑफ़ चाइना का मुखपत्र मेरे ट्वीट का कैसे दुरुपयोग कर रहा है. बता रहा है कि हेलिकॉप्टर क्रैश के पीछे अमेरिका है क्योंकि वो भारत और रूस के एस-400 सौदे से नाराज़ है. इस ट्वीट से इनकी बीमार मानसिकता समझ में आती है.''  ग्लोबल टाइम्स ने अपने लेख में भी चेलानी की इस टिप्पणी पर सिन्हुआ यूनिवर्सिटी के नेशनल स्ट्रैटिजी इंस्टिट्यूट में रिसर्च डिपार्टमेंट के निदेशक किआन फेंग से प्रतिक्रिया मांगी तो उन्होंने कहा, ''चेलानी की तरह चीन विरोधी ताक़तें झूठी कहानियां गढ़ने में लगी हैं. इस तरह की ताक़तें भारत की सभी घरेलू समस्याओं के लिए चीन को ज़िम्मेदार ठहराती हैं.''   दुनिया भर के देशों से जनरल रावत की मौत के बाद शोक में संदेश भेजे गए हैं. कई देशों के प्रधानमंत्री और राष्ट्रपति तक ने संवेदना जताई है. यहाँ तक की पाकिस्तान की ओर से भी दुख जताया गया है लेकिन चीन के शीर्ष नेतृत्व या विदेश मंत्रालय से ऐसी कोई संवेदना नहीं जताई गई है.  भारत में चीन के राजदूत सुन वेईदोंग ने भले एक ट्वीट कर संवेदना जताई थी. उन्होंने अपने ट्वीट में लिखा था, ''हेलिकॉप्टर क्रैश में भारत के सीडीएस, उनकी पत्नी और अन्य लोगों की मौत बहुत ही दुखद है. सभी मृतकों के प्रति मेरी सहानुभूति है.''  (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
