भारत और रूस के बीच 20 साल से सालाना बैठक का सिलसिला एक छोटे से ब्रेक के बाद इस साल दोबारा शुरू हुआ है.  कोविड-19 महामारी की वजह से दोनों देशों के प्रमुख पिछले साल नहीं मिल पाए थे.  इस दौरान रक्षा के अलावा व्यापार और ऊर्जा क्षेत्रों में आपसी सहयोगी बढ़ाने को लेकर दोनों देशों के बीच चर्चा और समझौते हुए.  रूस के राष्ट्रपति व्लादिमीर पुतिन का सोमवार को स्वागत करते हुए प्रधानमंत्री नरेंद्र मोदी ने कहा, "इस साल शांति, दोस्ती और सहयोग की संधि के पांच दशक और रणनीतिक साझेदारी के दो दशक पूरे हो रहे हैं. साझेदारी में 20 वर्ष में जो उल्लेखनीय प्रगति हुई है, उसके मुख्य सूत्रधार आप (पुतिन) ही रहे हैं." प्रधानमंत्री नरेंद्र मोदी ने आगे कहा, "दुनिया में तमाम बदलाव के बीच भारत-रूस की मित्रता में निरंतरता रही. ये सचमुच इंटरस्टेट दोस्ती का एक यूनीक़ और विश्वस्त मॉडल है." मोदी ने कोविड-19 महामारी के दौरान दोनों देशों के बीच सहयोग का ज़िक्र किया, "आर्थिक साझेदारी बढ़ाने की बात की और कहा, अनेक क्षेत्रीय और वैश्विक मुद्दों पर भारत और रूस का एक जैसा मत है."   पुतिन ने भारत को एक 'ताक़तवर और मित्र देश' बताते हुआ कहा कि इस साल के शुरुआती नौ महीनों में दोनों देशों के बीच हुए ट्रेड में 38 प्रतिशत की बढ़ोतरी हुई है. उन्होंने कहा कि सैन्य समेत कई क्षेत्रों में दोनों देश मिलकर काम कर रहे हैं.  दोनों देशों के बीच हुए समझौतों में सबसे अहम माना जा रहा है एके-203 असॉल्ट राइफ़ल पर हुआ क़रार. इस क़रार के तहत साल 2021 से लेकर 2031 तक इंडो-रशियन राइफ़ल प्राइवेट लिमिटेड से तक़रीबन 6 लाख एके-203 राइफ़ल ख़रीदी जाएगी.  इस राइफ़ल की 600 राउंड प्रति मिनट फ़ायर करने की क्षमता है. सेना के साथ साथ अर्धसैनिक बल, पुलिस के ख़ास महमकों में भी इसका इस्तेमाल किया जा सकेगा.  1990 के दशक में भारत में स्वदेशी असॉल्ट राइफ़ल इंसास बनाने की कोशिश की जिसे सेना ने इस्तेमाल लायक ना होने की वजह से ख़ारिज कर दिया था.  रूस की मदद से उत्तर प्रदेश के अमेठी में 2019 में ऑसल्ट राइफ़ल बनाने की फ़ैक्टरी लगी.  ख़ुद प्रधानमंत्री नरेंद्र मोदी इसका उदघाटन करने गए थे. ये रूस के साथ भारत का लाइसेंस बेस्ड क़रार है. लाइसेंस के आधार पर करार का मतलब ये कि सैन्य उपकरण बनाने का लाइसेंस विदेश कंपनी का है और उस विदेशी कंपनी ने भारत के साथ क़रार किया है जिस वजह से भारत में ये उत्पाद बना पा रहे हैं.  ये भी पढ़ें: पुतिन भारत दौरे पर मोदी से रूस के लिए क्या हासिल करना चाहते हैं? भारत और रूस के बीच क़रार में टेक्नोलॉजी ट्रांसफ़र और क़ीमतें तय करने की कुछ अड़चनों की वजह से अमेठी की फै़क्टरी में काम शुरू नहीं हो पाया था.  लेकिन रूस के राष्ट्रपति व्लादिमीर पुतिन के दौरे पर ये समझौता हो गया.  इसके अलावा S-400 एयर डिफ़ेंस सिस्टम की डिलिवरी भी एक से दो महीने में शुरू होने की बात कही जा रही है. S-400 रूस का बेहद आधुनिक मिसाइल सिस्टम है. इसकी तुलना अमेरिका के बेहतरीन एयर डिफ़ेंस सिस्टम पैट्रिअट मिसाइल से होती है. S-400 की ख़रीद को भारत सरकार ने तीन दिन पहले ही 'संप्रभुता' से जोड़ कर बयान जारी किया था, जिसके बाद बाइडन प्रशासन की तरफ़ से कड़ी प्रतिक्रिया आई थी.  इस वजह से वैश्विक राजनीति पर नज़र रखने वाले जानकार मानते हैं कि मोदी-पुतिन मुलाक़ात पर भारत और रूस से ज़्यादा अमेरिका और चीन की निगाहें होगी.  पुतिन के इस बार के दौरे की ख़ास बात ये है कि दोनों देशों के रक्षा और विदेश मंत्रियों ने अलग से बैठकें भी हुई, जिसे 2+2 डायलॉग कहा जाता है. इसका ज़िक्र प्रधानमंत्री मोदी ने भी किया. इससे पहले भारत इस तरह की 2+2 डायलॉग क्वॉड देशों  (अमेरिका, ऑस्ट्रेलिया और जापान) के साथ ही करता आया है. इस वजह से भी अमेरिका की भौंएं तनी हुई हैं. रक्षा मामलों के जानकार राहुल बेदी कहते हैं, "भारत और रूस के बीच रक्षा क्षेत्र में ताल्लुक़ात 1964 से चले आ रहे हैं. अब तक दोनों देशों के बीच तक़रीबन 300 बिलियन डॉलर का व्यापार हुआ है. पिछले छह दशकों में हवाई जहाज़ से लेकर फ़ाइटर एयरक्राफ़्ट, ट्रांसपोर्ट एयरक्राफ़्ट, टैंक, हेलीकाप्टर, आर्टिलरी, कॉम्बैट व्हीकल जैसे काफ़ी सैन्य सामान भारत ने रूस से ख़रीदे हैं. लेकिन पिछले कुछ सालों में भारत रूस के साथ-साथ अमेरिका, फ़्रांस, इज़राइल से भी रक्षा क्षेत्र में क़रार कर रहा है."  इस वजह से रूस की आमदनी भारत से थोड़ी कम ज़रूर हुई है. लेकिन भारत का रक्षा ख़र्च बढ़ा ही है.  स्टॉकहोम इंटरनेशनल पीस रिसर्च इंस्टीट्यूट (SIPRI)  की 2020 में जारी सालाना रिपोर्ट के मुताबिक़ भारत सैन्य क्षेत्र में सबसे ज़्यादा ख़र्च करने वाला दुनिया का तीसरा सबसे बड़ा देश हैं. अमेरिका इस सूची में पहले नंबर पर है और चीन दूसरे नंबर पर.  भारत ने साल 2019 में डिफ़ेंस क्षेत्र में 71 बिलियन डॉलर का ख़र्च किया था, जो साल 2018 के मुक़बले 6.8 फ़ीसदी ज़्यादा है. साल 2019 में  चीन ने डिफ़ेंस में 261 बिलियन डॉलर ख़र्च किया था और अमेरिका ने 732 बिलियन डॉलर ख़र्च किया था. अभी तक भारत सैन्य उत्पादों की सबसे ज़्यादा ख़रीदारी रूस से करता है. उसके बाद अमेरिका, इसराइल और फ़्रांस का नंबर आता है.   पिछले 10-15 सालों में भारत और अमेरिका के बीच रक्षा व्यापार 2008 तक ना के बराबर था, जो 2019 में बढ़ कर 15 बिलियन डॉलर का हो गया था.  ये भी पढ़ें : पुतिन ने मोदी-जिनपिंग को बताया 'ज़िम्मेदार शख़्स', कहा- दोनों के बीच कोई न आए तो क्या अमेरिका रक्षा सौदे में रूस की जगह जल्द ही ले लेगा?  इस पर राहुल बेदी कहते हैं, "आर्मी हो या फिर नेवी या एयरफ़ोर्स- भारत में तीनों सेनाएं रूसी सामान का ज़्यादातर इस्तेमाल कर रही हैं. फ़ाइटर एयरक्राफ्ट सुखोई रूसी है. टैंक और हेलीकॉप्टर भी ज़्यादातर रूसी हैं. भारत के 16 पनडुब्बियों में से 9 रूसी हैं. ये चीज़ें सालों साल चलती हैं. इन सभी की लाइफ़ आगे 15-20 सालों की और बची है. इस वजह से अमेरिका इतनी जल्दी रूस की जगह नहीं ले पाएगा." भारत ने हाल ही में रक्षा क्षेत्र में विविधाता लाने के लिए अमेरिका से ट्रांसपोर्ट एयरक्राफ़्ट और कॉम्बैट हेलीकॉप्टर ख़रीदा है, फ़्रांस से रफाल ख़रीदा है, इज़राइल से मिसाइल सिस्टम ख़रीदा है. रूस का काम पिछले कुछ सालों में भारत के साथ इस वजह से मंदा पड़ा है.   ये भी पढ़ें : पुतिन के दौरे से पहले S-400 मिसाइल सिस्टम पर भारत की दो टूक  तो क्या भारत और रूस की नज़दीकी केवल इस वजह से अमेरिका को खटकती है?  दरअसल 2014 में रूस के क्राइमिया को अपने में मिलाने के बाद और 2016 में अमेरिकी राष्ट्रपति चुनाव में रूस के हस्तक्षेप करने के मामले में सज़ा देने के लिए 2017 में ट्रंप प्रशासन ने काउंटरिंग अमेरिकाज़ एडवर्सरीज़ थ्रू सैंक्शन ऐक्ट (CAATSA) पास किया गया था.  इसके तहत जो भी देश रूस से सैन्य उपकरण ख़रीदेगा, उस पर प्रतिबंध लगाने का प्रावधान है. अब भारत ने भी रूस के साथ S400 की डील कर ली है.  हालांकि अमेरिका की तरफ़ से अभी तक ये स्पष्ट नहीं है कि वो किस तरह के प्रतिबंध भारत पर लगाएगा. ज़ाहिर है उनको भी पुतिन-मोदी मुलाक़ात का इंतज़ार है.  ग़ज़ाला वहाब 'फ़ोर्स' मैग़जीन की कार्यकारी संपादक हैं. बीबीसी से बातचीत में वो कहती हैं, "अमेरिका को रूस से बहुत दिक़्क़तें हैं. लेकिन भारत के संदर्भ में बात करें तो अमेरिका को परेशानी इस बात से है कि भारत रूस से ज़्यादा सैन्य सामान ख़रीद रहा है और अमेरिका से कम. अमेरिका और रूस रक्षा क्षेत्र में एक-दूसरे के प्रतिद्वंदी हैं."  वो आगे कहती हैं, "पिछले कुछ सालों में भारत और रूस के बीच कई रक्षा समझौते अटके पड़े हैं जबकि अमेरिका के साथ हुए ख़रीद की पेमेंट जाती रही. इस वजह से भारत के रक्षा बिल में अमेरिका की बढ़त देखी गई है."  तो क्या रूस और भारत के बीच एके-203 असॉल्ट राइफ़ल क़रार के बाद अमेरिका और भारत की तनातनी और बढ़ सकती है?   इस पर ग़ज़ाला कहती हैं, "इस राइफ़ल को ख़रीदने के लिए भारत सरकार ने कोई टेंडर नहीं निकाला था. ये क़रार 'मेक इन इंडिया' के तहत किया गया है और रूस से भारत इस राइफल को बनाने की तकनीक ले रहा है. राइफ़ल भारत में ही बनेगी. इस वजह से अमेरिका को इस क़रार से दिक़्क़त नहीं है."    ये भी पढ़ें :  रूस में किस शानोशौकत से रहते हैं दुनिया के मोस्ट वांटेड रईस हैकर जेएनयू के सेंटर फ़ॉर रशियन स्टडी में प्रोफ़ेसर संजय पांडे कहते हैं, "रूस और भारत के बीच एके-203 असॉल्ट राइफ़ल का समझौता इस बात का सबूत है कि दोनों देशों के बीच रक्षा और सामरिक रिश्ते मज़बूत थे और आगे भी रहेंगे. ये इसलिए भी जारी रहेगा क्योंकि दोनों देशों की वैश्विक और क्षेत्रीय स्तर की चिंताएं एक समान हैं."  "चीन के साथ रूस के अच्छे संबंध हैं. रूस ये संबंध बनाए रखना भी चाहेगा. लेकिन साथ ही रूस ये नहीं चाहेगा कि चीन मध्य एशिया में या यूरेशिया में चीन का दबदबा ज़्यादा बढे़. इस वजह से भारत के साथ रूस भी संबंध बनाए रखना चाहता है."  रूस से दोस्ती के बावजूद चीन भी रूस की इस मानसिकता से वाक़िफ़ है. इस वजह से मोदी-पुतिन मुलाक़ात पर चीन की भी नज़र होगी.  हालांकि ग़ज़ाला कहती हैं, "अफ़ग़ानिस्तान के ताज़ा हालात को देखते हुए रूस की दोस्ती की भारत को फ़िलहाल ज़रूरत है, ताकि अफ़ग़ानिस्तान मसले पर भारत की पूछ बरक़रार रहे."   अफ़ग़ानिस्तान पर रूस में हुई बैठक में रूस ने बाद में भारत को शामिल भी किया था. भारत में अफ़ग़ानिस्तान मसले पर हुई बैठक में इसीलिए रूस शामिल भी हुआ था.  इतना ही नहीं चीन और भारत के बीच सीमा तनाव में भी रूस हमेशा से अच्छे मध्यस्थ की भूमिका निभाता रहा है. ज़ाहिर है, कोई भी देश किसी की मदद तभी करेगा, जब किसी तरह का आर्थिक लाभ भी मिले. इस वजह से भारत रूस के साथ रक्षा क़रार आगे भी करेगा ताकि दोनों के बीच लेन-देन का सिलसिला बना रहे.   राहुल बेदी कहते हैं,"भारत के मुक़ाबले चीन रूस से कम रक्षा सामान ख़रीदता है. बल्कि उसे रिवर्स इंजीनियर करता है. वो एक दो सैम्पल लेता है, फिर उस पर काम करके उसे और बेहतर बना कर इस्तेमाल करता है. लेकिन दोनों देशों के बीच सीमा तनाव की वजह भारत रूस से क्या करार करता है, इस पर उसकी नज़र रहती ही है." ये भी पढ़ें : नवेलनी का इलाज करने वाले डॉक्टर के साथ ये क्या हुआ (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक और ट्विटर पर फ़ॉलो भी कर सकते हैं.)
रूस के राष्ट्रपति व्लादिमीर पुतिन के दौरे से पहले भारतीय रक्षा मंत्री राजनाथ सिंह और रूस के रक्षा मंत्री सर्गेई शोइगू ने सोमवार को दोनों देशों के बीच रक्षा समझौतों पर हस्ताक्षर किए.  इनमें से एक अहम समझौता एके-203 असॉल्ट राइफ़ल्स को लेकर है. रूस के सहयोग से इन राइफल्स का निर्माण भारत में ही किया जाएगा.  समझौते के मुताबिक साल 2021 से लेकर 2031 तक 6 लाख एके-203 राइफ़लें ख़रीदी जाएँगी.  इसके अलावा कलाशनिकोव श्रृंखला के छोटे हथियारों के निर्माण में सहयोग को लेकर हुए समझौते में संशोधन संबंधी प्रोटोकॉल को लेकर भी एक क़रार हुआ.  समझौतों के बाद भारत और रूस के संबंधों पर राजनाथ सिंह ने कहा कि रक्षा सहयोग द्विपक्षीय संबंधों के सबसे मज़बूत स्तंभ हैं. उन्होंने रूस को उसके ठोस समर्थन के लिए धन्यवाद दिया.  उन्होंने कहा, "रक्षा सहयोग हमारी साझेदारी के सबसे महत्वपूर्ण स्तंभ हैं. सैन्य-तकनीकी सहयोग पर भारत-रूस अंतर सरकारी आयोग पिछले दो दशकों से एक बेहतर तंत्र बना हुआ है. मुझे उम्मीद है कि भारत-रूस साझेदारी पूरे क्षेत्र में शांति और स्थिरता लाएगी." राजनाथ सिंह ने रूस के रक्षा मंत्री से दिल्ली में हुई मुलाक़ात में सैन्य-तकनीकी सहयोग पर भारत-रूस अंतर सरकारी आयोग (आईआरआईजीसी-एमटीसी) पर बातचीत की जो द्विपक्षीय संबंधों में अहम मसला है.  दोनों देशों के रक्षा मंत्रियों के बीच मौजूदा परियोजनाओं और सैन्य-तकनीकी सहयोग को लेकर हर साल मुलाक़ात होती है.  पुतिन का दौरा सोमवार को रूस के राष्ट्रपति व्लादिमीर पुतिन भी भारत आए. वो 21वें भारत-रूस वार्षिक सम्मेलन में भारतीय प्रधानमंत्री नरेंद्र मोदी के साथ हिस्सा लेने आए हैं.  यह दौरा कुछ घंटों का ज़रूर है लेकिन इसे बहुत ख़ास माना जा रहा है. दोनों देशों के प्रमुखों के बीच बैठक के बाद 10 और समझौतों पर हस्ताक्षर होने की संभावना है जो अंतरिक्ष, संस्कृति, विज्ञान, तकनीक और रक्षा क्षेत्र में होंगे.  अमेठी में बनेगी एके-203 रूसी राइफ़ल एके-203 की ख़रीद को लेकर भारत और रूस के बीच 2019 में ही सहमति हो गई थी मगर इस पर अंतिम मुहर रुसी राष्ट्रपति पुतिन के भारत दौरे के समय लगी है.रक्षा मामलों के जर्नल जेन्स डिफ़ेंस वीकली की एक रिपोर्ट के अनुसार दोनों देशों के बीच रॉयल्टी के भुगतान को लेकर बात अटकी हुई थी जिसे अब सुलझा लिया गया है. एके-203 राइफ़लों का निर्माण उत्तर प्रदेश के अमेठी ज़िले के कोरवा क़स्बे में इंडो रशियन प्राइवेट लिमिटेड (आईआरपीएल) की फ़ैक्ट्री में किया जाएगा. समाचार एजेंसी पीटीआई के अनुसार प्रधानमंत्री नरेंद्र मोदी ने पिछले वर्ष कोरवा ऑर्डनेंस फ़ैक्ट्री का उद्घाटन किया था. भारत सरकार इस राइफ़ल सौदे को देश के भीतर ही रक्षा सामग्रियों के निर्माण के लिए एक उत्साहवर्धक फ़ैसला बता रही है. जेन्स डिफ़ेंस वीकली ने अधिकारियों के हवाले से लिखा है कि कंपनी को उत्पादन शुरू होने के 18 महीने के भीतर राइफ़लों के सभी पुर्जों को स्थानीय तौर पर ही हासिल करना होगा.  आईआरपीएल को पहले सरकारी संस्था ऑर्डनेंस फ़ैक्ट्री बोर्ड (ओएफ़बी) संचालित करती थी मगर उसे सितंबर में भंग कर दिया गया.अब इसे ओएफ़बी से निकली दो नई सरकारी कंपनियाँ - ऐडवांस्ड वेपंस एंड इक्विपमेंट इंडिया लिमिटेड और म्यूनिशंस इंडिया लिमिटेड - चला रही हैं.  आईआरपीएल में भारतीय कंपनियों की हिस्सेदारी 50.5% होगी. निर्माता कंपनी कलाशनिकोव का शेयर 42% होगा जबकि रूसी रक्षा निर्यात एजेंसी रोसोबोरोनएक्सपोर्ट का शेष 7.5% हिस्से पर अधिकार होगा. ये नई राइफ़लें सशस्त्र सेनाओं के जवानों के इस्तेमाल के लिए बनाई जाने वाली हैं. एके-203 को, एके-47 राइफ़लों का सबसे एडवांस और नया वर्ज़न बताया जा रहा है.7.62 एमएम वाली एके-203 राइफ़लों का प्रभावी रेंज 300 मीटर है. ये हल्की, मज़बूत, और अत्याधुनिक राइफ़लें हैं.एके-203, इनसास (इंडियन स्मॉल आर्म्स सिस्टम) राइफ़लों की जगह लेंगी जिन्हें लगभग तीन दशक पहले शामिल किया गया था.रूस की सरकारी समाचार एजेंसी स्पुतनिक के अनुसार 1996 से इस्तेमाल हो रही इनसास राइफ़लों में कुछ समस्याएँ आ रही हैं, जैसे हिमालय की ऊँचाई पर वो जाम हो जाती हैं या उनका मैगज़ीन क्रैक हो जाता है. जेन्स डिफ़ेंस वीकली ने एक अधिकारी के हवाले से बताया है कि एके-203 राइफ़लें 2022 के शुरुआती महीनों में बननी शुरू हो जाएँगी. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
रूसी राष्ट्रपति व्लादिमीर पुतिन भारत दौरे पर 6 दिसंबर को आ रहे हैं. पुतिन का यह भारत दौरा बेहद छोटा ज़रूर है लेकिन इसे बेहद अहम माना जा रहा है.  21वें भारत-रूस वार्षिक सम्मेलन के लिए पुतिन ऐसे समय में भारत आ रहे हैं, जब भारत ने रूस के साथ एस-400 जैसे मिसाइल सिस्टम को लेकर एक क़रार किया हुआ है और अमेरिका उन देशों पर दबाव डालता रहा है जो रूस के साथ रक्षा सौदा करते रहे हैं. एस-400 मिसाइल सिस्टम के कारण तुर्की तक को अमेरिकी ग़ुस्से का सामना करना पड़ा था लेकिन भारत ने अब इशारों-इशारों में साफ़ कह दिया है कि वो किसी के दबाव में नहीं आने वाला है. पुतिन के दौरे से पहले रक्षा मंत्रालय ने बाक़ायदा लोकसभा में एक लिखित जवाब में किसी भी दबाव में न रहने को लेकर अपनी बात कही है.  दरअसल, एआईएमआईएम सांसद असदुद्दीन ओवैसी ने रक्षा सौदों और उससे जुड़े घटनाक्रमों पर सवाल पूछा था, जिसका जवाब रक्षा राज्यमंत्री अजय भट्ट ने दिया.  रक्षा राज्य मंत्री ने जो बयान दिया था, उसे पीआईबी ने भी प्रकाशित किया है. बयान में कहा गया है, "रूस के साथ एस-400 सिस्टम की डिलिवरी को लेकर 5 अक्टूबर 2018 को क़रार हुआ है." "सरकार रक्षा उपकरणों की ख़रीद को प्रभावित करने वाले सभी घटनाक्रमों से अवगत है. सरकार, सशस्त्र बलों की सभी सुरक्षा चुनौतियों का सामना करने की तैयारी के लिए संभावित खतरों, ऑपरेशनल और टेक्निकल पहलुओं के आधार पर संप्रभुता के साथ निर्णय लेती है. यह डिलिवरी अनुबंध की समयसीमा के अनुसार हो रही है." "एस-400 मिसाइल एक बड़े क्षेत्र में निरंतर और प्रभावी वायु रक्षा प्रणाली प्रदान करने के लिए अपनी परिचालन क्षमता के मामले में एक शक्तिशाली प्रणाली है. इस प्रणाली के शामिल होने से देश की वायु रक्षा क्षमता में उल्लेखनीय वृद्धि होगी."  रक्षा मंत्रालय की ओर से संसद में दिए गए इस बयान को बहुत अहम समझा जा रहा है क्योंकि अब तक माना जा रहा था कि अमेरिका के कारण भारत एस-400 मिसाइल सिस्टम पर कुछ नहीं बोल रहा है.  ऐसी रिपोर्ट्स हैं कि भारत को रूस से एस-400 मिसाइल सिस्टम की डिलिवरी शुरू हो चुकी है लेकिन भारत ने सार्वजनिक तौर पर इसको लेकर कोई घोषणा नहीं की है.  हालांकि बीते महीने पत्रकारों से बात करते हुए वायुसेना प्रमुख एयर चीफ़ मार्शल वीआर चौधरी ने कहा था कि कॉन्ट्रैक्ट के हिसाब से भारत को इस साल के अंत तक एस-400 मिसाइल सिस्टम की पहली खेप मिल जाएगी.  पुतिन के आगामी दौरे में पाँच अरब डॉलर से अधिक के इस मिसाइल रक्षा सौदे के बारे में कोई जानकारी मिल सकती है लेकिन उससे पहले अमेरिका के बयान का भी इंतज़ार है.  रूस के साथ रक्षा सौदे को लेकर अमेरिका और तुर्की के बीच की तकरार जगज़ाहिर है.  अमेरिका तुर्की के ख़िलाफ़ काउंटरिंग अमेरिकाज़ एडवर्सरीज़ थ्रू सेंक्शंस एक्ट (CAATSA) के तहत कार्रवाई कर चुका है जबकि वो भी उसके साथ नेटो का सदस्य देश है.  इस क़ानून के तहत अमेरिका रूस से रक्षा सौदा करने वाले देशों पर प्रतिबंध लगाता है. ऐसे आशंकाएं थीं कि अमेरिका इसी क़ानून के तहत भारत पर भी प्रतिबंध लगा सकता है लेकिन अभी तक कुछ साफ़ नहीं है.  बीते 15 नवंर को अमेरिका ने इस सौदे पर 'चिंता' ज़रूर ज़ाहिर की थी. अमेरिकी रक्षा मंत्रालय पेंटागन के प्रवक्ता जॉन किर्बी ने कहा था कि रक्षा सिस्टम ख़रीदने को लेकर भारत पर उनके विचार बेहद स्पष्ट है. हालांकि यह विचार क्या हैं यह अभी स्पष्ट नहीं हैं. वहीं अमेरिका की उप रक्षा मंत्री वेंडी शेरमन ने ज़ोर देते हुए कहा था कि एस-400 मिसाइल सिस्टम इस्तेमाल करने का कोई देश सोचता है तो वो 'ख़तरनाक' है. हालांकि उन्होंने उम्मीद जताई थी कि भारत और अमेरिका इस ख़रीद को लेकर अपने मतभेदों को सुलझा लेंगे. अमेरिका ने अब तक भारत पर कोई दबाव सार्वजनिक तौर पर नहीं डाला है लेकिन ऐसा माना जा रहा है कि अंदरखाने भारत और अमेरिका के बीच इस मसले पर चर्चा ज़रूर हुई होगी.  रक्षा विश्लेषक अजय शुक्ला ने ट्वीट करके इस मामले में दबाव को लेकर संदेह जताया है.  उन्होंने रक्षा मंत्रालय के लोकसभा में दिए बयान को ट्वीट करते हुए लिखा है, "दिल्ली की ओर से एक आक्रोश वाली प्रेस रिलीज़ जो कह रही है कि भारत विदेशी ताक़तों के दबाव के आगे नहीं झुकेगा और वो भी 'सशस्त्र बलों की सभी सुरक्षा चुनौतियों का सामना करने की तैयारी के लिए संभावित खतरों, ऑपरेशनल और टेक्निकल पहलुओं के आधार पर संप्रभुता के निर्णय के मामले में.' क्या अमेरिका की ओर से दबाव है?" समाचार वेबसाइट टीआरटी वर्ल्ड के मुताबिक़, सुरक्षा विश्लेषक मोहम्मद वलीद बिन सिराज कहते हैं कि वॉशिंगटन नई दिल्ली को लेकर शायद बहुत 'दयालु' रहने वाला है क्योंकि अमेरिकी संसद में लॉबी भी बड़ा कारण है.  सिराज कहते हैं कि अमेरिकी सीनेट और कांग्रेस में लॉबी ने प्रतिबंधों के ख़िलाफ़ अपने हितों पर सहमति बनाई है और वही इस मुद्दे को व्हाइट हाउस लेकर जाएंगे.  26 अक्टूबर को दो प्रमुख अमेरिकी सीनेटर्स डेमोक्रेटिक पार्टी के मार्क वॉर्नर और रिपब्लिकन पार्टी के जॉन कॉर्निन ने राष्ट्रपति जो बाइडन को पत्र लिखकर CAATSA क़ानून में भारत को छूट देने की अपील की थी. उनका तर्क था कि इससे अमेरिकी राष्ट्रीय सुरक्षा हितों को लाभ होगा. इसी मुद्दे पर टीआरटी वर्ल्ड से आर्मी एयर डिफ़ेंस कोर के भारत के पूर्व महानिदेशक लेफ़्टिनेंट जनरल (रिटायर्ड) विजय कुमार सक्सेना कहते हैं कि कोई भी प्रतिबंध दोनों राष्ट्रों के द्विपक्षीय रक्षा निर्यात संबंधों को बाधित करेंगे जो कि तीन दशकों में बने हैं.  लेफ़्टिनेंट जनरल सक्सेना कहते हैं, "रक्षा निर्यात संबंध बनाने के लिए अमेरिका ने एक कठिन रास्ता तय किया है और इसी साल बाइडन प्रशासन ने भारत को संभावित 2.5 अरब डॉलर के हथियार बेचने की अनुमति कांग्रेस को दी है." "मुझे नहीं लगता है कि अमेरिका एस-400 पर प्रतिबंध लगाने के लिए अपने उछाल मार रहे निर्यात संबंधों को बिगाड़ेगा." भारत और रूस के बीच रक्षा सहयोग सोवियत संघ के ज़माने से है. सैन्य उपकरण के मामले में भारत अब भी अपनी ज़रूरतों का 80 फ़ीसदी से ज़्यादा सामान रूस से ही ख़रीदता है.  भारतीय वायु सेना रूस में ही निर्मित मिग-29 और सुखोई-30 उड़ाती है. भारतीय नौ सेना में भी रूसी जेट और पोत हैं. भारत ने रूस से परमाणु शक्ति से लैस सबमरीन का भी ऑर्डर किया है. लेकिन हाल के वर्षों में इसराइल और अमेरिका भी भारत के रक्षा साझेदार के तौर पर उभरे हैं. ये रूस के लिए असहज करने वाला है. 2018 में भारत ने रूस से पाँच एस-400 मिसाइल सिस्टम ख़रीदने के सौदे पर हामी भरी थी. एस-400 रूस का बेहद आधुनिक मिसाइल सिस्टम है. इसकी तुलना अमेरिका के बेहतरीन एयर डिफ़ेंस सिस्टम पैट्रिअट मिसाइल से होती है. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
''हम सब यहां प्रधानमंत्री के निर्देश पर आए हैं और इनके ताबूत को कफ़न में लपेटकर भेजा जा रहा है, लेकिन अगर किसी अन्य सम्मान की घोषणा करनी होगी, तो प्रधानमंत्री ख़ुद करेंगे.'' यह कहना था धार्मिक सद्भाव के लिए प्रधानमंत्री के विशेष प्रतिनिधि मौलाना ताहिर अशरफ़ी का जो ईशनिंदा के आरोप में हिंसक भीड़ द्वारा क़त्ल किए गए श्रीलंकाई नागरिक के शव को श्रीलंका भेजे जाने के मौक़े पर लाहौर हवाई अड्डे पर मौजूद थे. प्रियंथा दियावदाना के पार्थिव शरीर को वापस भेजते समय लाहौर एयरपोर्ट पर उनके ताबूत को सफ़ेद चादर में लपेटा गया था और उस पर पीले और सफ़ेद फूल रखे गए थे. श्रीलंकाई नागरिक प्रियंथा दियावदाना सियालकोट की एक फ़ैक्ट्री में बतौर मैनेजर काम करते थे. तीन दिसंबर को हिंसक भीड़ ने ईशनिंदा के आरोप में पीट-पीट कर उनकी हत्या की और बाद में उनके शरीर को आग लगा दिया. बीती रात सोशल मीडिया पर प्रियंथा दियावदाना के ताबूत की एक तस्वीर वायरल हुई. इस फ़ोटो में देखा जा सकता है कि ज़मीन पर लकड़ी का एक ताबूत रखा हुआ है जिस पर लिखा था 'श्रीलंकाई नागरिक प्रियंथा दियावदाना के मानव अवशेष.'  सोशल मीडिया पर वायरल होने वाली तस्वीर के बारे में बात करते हुए ताहिर अशरफ़ी ने कहा, ''यह दुष्प्रचार किया जा रहा है कि हमने उन्हें ऐसे ही ताबूत में भेज दिया है. ऐसी कोई बात नहीं है. यह तस्वीर उस समय की है जब उनका ताबूत एयरपोर्ट पर कफ़न में लपेटा जा रहा था.'' सोशल मीडिया यूज़र्स की तरफ़ से उनके ताबूत की तस्वीर पर सवाल उठाया गया कि इस जघन्य हत्या के बाद क्या पाकिस्तान श्रीलंकाई नागरिक को इस तरह से उनके देश भेजेगा. हालांकि, कई लोगों ने कहा कि इस घटना के बाद, प्रियंथा दियावदाना को कम से कम इज़्ज़त और आधिकारिक सम्मान के साथ विदा किया जाना चाहिए ताकि हम उनके परिवार को बता सकें कि एक राष्ट्र के रूप में हम शर्मिंदा हैं.  बीबीसी ने यह पता लगाने की कोशिश की है कि सोशल मीडिया पर वायरल होने वाली ताबूत की तस्वीर का सच क्या है और क़त्ल किए गए श्रीलंकाई नागरिक के शव को किस अंदाज़ में उनके देश वापस भेजा गया. इस बारे में बीबीसी से बात करते हुए पंजाब सरकार के एक वरिष्ठ अधिकारी ने कहा कि श्रीलंकाई नागरिक का पोस्टमॉर्टम सियालकोट में ही किया गया था, जिसके बाद उनके शव के अवशेषों को एक ताबूत में रखकर मुर्दाघर में रख दिया गया था.  उन्होंने कहा कि मृतक की पहचान के लिए कोल्ड स्टोरेज पर नाम लिखा गया था. उन्होंने कहा कि तस्वीर में दिख रहे ताबूत को रविवार रात लाहौर एयरपोर्ट पर लाया गया था और संभवत: यह तस्वीर वहां के एयरपोर्ट स्टाफ़ ने खींची थी.  उन्होंने आगे कहा कि ''श्रीलंकाई नागरिक के ताबूत को बदला नहीं गया है, जबकि उसे सफ़ेद कफ़न में लपेटा गया है.'' उन्होंने कहा, ''हम इसे श्रीलंका के झंडे में लपेटकर भेजना चाहते थे लेकिन श्रीलंकाई दूतावास की तरफ़ से कहा गया कि हमारे यहां ऐसा नहीं होता है. इसलिए आप इसे सफ़ेद चादर में लपेट दें.'' उन्होंने आगे कहा, ''हमने मृतक को श्रद्धांजलि देने के लिए ये भी इजाज़त मांगी थी कि क्या हम ताबूत पर गुलाब की पंखुड़ियां डाल सकते हैं, तो दूतावास की तरफ़ से कहा गया कि लाल गुलाब मत डालना क्योंकि वो हमारे यहाँ शादियों में इस्तेमाल किए जाते हैं आप पीले फूल डाल सकते हैं. उसके बाद हमने सब कुछ उसी तरह किया.'' उन्होंने बताया कि ताबूत को श्रीलंका से आने वाली फ़्लाइट में ही कार्गो द्वारा भेजा गया. इस विमान ने  सोमवार दोपहर 12.30 बजे पाकिस्तान से उड़ान भरी. धार्मिक सद्भाव के लिए प्रधानमंत्री के विशेष प्रतिनिधि ताहिर अशरफ़ी ने बीबीसी से कहा, "मैं ख़ुद हवाई अड्डे पर मौजूद हूँ और मेरे साथ अल्पसंख्यक मामलों के मंत्री एजाज़ मसीह भी हैं."  उन्होंने कहा कि श्रीलंकाई नागरिक प्रियंथा दियावदाना के पार्थिव शरीर को सम्मान के साथ विदा करने के लिए गृह मंत्रालय के अधिकारी और राजनयिक भी यहां आए हैं. उन्होंने यह भी बताया, ''श्रीलंकाई दूतावास का स्टाफ़ भी मेरे साथ मौजूद है और हमें यही कहना है कि यह बहुत ही दुखद घटना है. लेकिन जिस तरह से पाकिस्तान की जनता और सरकार ने इस घटना पर अपना दुख और गुस्सा व्यक्त किया है, उससे हमें तसल्ली मिली है और हम आशा करते हैं कि प्रधानमंत्री इमरान ख़ान अपने वादे के मुताबिक़ इस घटना में शामिल लोगों के ख़िलाफ़ कड़ी कार्रवाई करेंगे.' ताहिर अशरफ़ी ने आगे कहा कि श्रीलंका में पाकिस्तानी दूतावास भी प्रियंथा दियावदाना के परिवार के संपर्क में है. प्रियंथा दियावदाना के ताबूत की फ़ोटो शेयर करते हुए यूज़र ताहिर इमरान ने लिखा कि ''यह राज्य की 70 साल की नीतियों का जनाज़ा है.'' जबकि नुदरत ख़्वाजा ने लिखा है कि ''अगली बार जब भी मैं पाकिस्तान के आतिथ्य और पर्यटन की प्रशंसा करने वाले किसी पेड ब्लॉगर को देखूंगी, तो मैं जवाब में यह तस्वीर साझा करूंगी.'' पत्रकार और एंकर अजमल जामी ने फ़ोटो साझा करते हुए लिखा, ''वे इसे कैसे प्राप्त करेंगे ... हम आप से माफ़ी चाहते हैं.'' पत्रकार और एंकर पर्सन ग़रीदा फ़ारूक़ी ने लिखा, ''यह शर्म की बात होगी अगर पाकिस्तान इस तरह से प्रियंथा कुमारा का शव उनके परिवार को सौंप रहा है. इस बेचारे की जान की रक्षा नहीं कर सके, इज़्ज़त की मौत छीन ली, अब कम से कम शव को तो सम्मान के साथ विदा कर सकते. कुछ तो इंसानियत बची रहने देते इस धरती की.'' ये भी पढ़ें:- (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
''हम सब यहां प्रधानमंत्री के निर्देश पर आए हैं और इनके ताबूत को कफ़न में लपेटकर भेजा जा रहा है, लेकिन अगर किसी अन्य सम्मान की घोषणा करनी होगी, तो प्रधानमंत्री ख़ुद करेंगे.'' यह कहना था धार्मिक सद्भाव के लिए प्रधानमंत्री के विशेष प्रतिनिधि मौलाना ताहिर अशरफ़ी का जो ईशनिंदा के आरोप में हिंसक भीड़ द्वारा क़त्ल किए गए श्रीलंकाई नागरिक के शव को श्रीलंका भेजे जाने के मौक़े पर लाहौर हवाई अड्डे पर मौजूद थे. प्रियंथा दियावदाना के पार्थिव शरीर को वापस भेजते समय लाहौर एयरपोर्ट पर उनके ताबूत को सफ़ेद चादर में लपेटा गया था और उस पर पीले और सफ़ेद फूल रखे गए थे. श्रीलंकाई नागरिक प्रियंथा दियावदाना सियालकोट की एक फ़ैक्ट्री में बतौर मैनेजर काम करते थे. तीन दिसंबर को हिंसक भीड़ ने ईशनिंदा के आरोप में पीट-पीट कर उनकी हत्या की और बाद में उनके शरीर को आग लगा दिया. बीती रात सोशल मीडिया पर प्रियंथा दियावदाना के ताबूत की एक तस्वीर वायरल हुई. इस फ़ोटो में देखा जा सकता है कि ज़मीन पर लकड़ी का एक ताबूत रखा हुआ है जिस पर लिखा था 'श्रीलंकाई नागरिक प्रियंथा दियावदाना के मानव अवशेष.'  सोशल मीडिया पर वायरल होने वाली तस्वीर के बारे में बात करते हुए ताहिर अशरफ़ी ने कहा, ''यह दुष्प्रचार किया जा रहा है कि हमने उन्हें ऐसे ही ताबूत में भेज दिया है. ऐसी कोई बात नहीं है. यह तस्वीर उस समय की है जब उनका ताबूत एयरपोर्ट पर कफ़न में लपेटा जा रहा था.'' सोशल मीडिया यूज़र्स की तरफ़ से उनके ताबूत की तस्वीर पर सवाल उठाया गया कि इस जघन्य हत्या के बाद क्या पाकिस्तान श्रीलंकाई नागरिक को इस तरह से उनके देश भेजेगा. हालांकि, कई लोगों ने कहा कि इस घटना के बाद, प्रियंथा दियावदाना को कम से कम इज़्ज़त और आधिकारिक सम्मान के साथ विदा किया जाना चाहिए ताकि हम उनके परिवार को बता सकें कि एक राष्ट्र के रूप में हम शर्मिंदा हैं.  बीबीसी ने यह पता लगाने की कोशिश की है कि सोशल मीडिया पर वायरल होने वाली ताबूत की तस्वीर का सच क्या है और क़त्ल किए गए श्रीलंकाई नागरिक के शव को किस अंदाज़ में उनके देश वापस भेजा गया. इस बारे में बीबीसी से बात करते हुए पंजाब सरकार के एक वरिष्ठ अधिकारी ने कहा कि श्रीलंकाई नागरिक का पोस्टमॉर्टम सियालकोट में ही किया गया था, जिसके बाद उनके शव के अवशेषों को एक ताबूत में रखकर मुर्दाघर में रख दिया गया था.  उन्होंने कहा कि मृतक की पहचान के लिए कोल्ड स्टोरेज पर नाम लिखा गया था. उन्होंने कहा कि तस्वीर में दिख रहे ताबूत को रविवार रात लाहौर एयरपोर्ट पर लाया गया था और संभवत: यह तस्वीर वहां के एयरपोर्ट स्टाफ़ ने खींची थी.  उन्होंने आगे कहा कि ''श्रीलंकाई नागरिक के ताबूत को बदला नहीं गया है, जबकि उसे सफ़ेद कफ़न में लपेटा गया है.'' उन्होंने कहा, ''हम इसे श्रीलंका के झंडे में लपेटकर भेजना चाहते थे लेकिन श्रीलंकाई दूतावास की तरफ़ से कहा गया कि हमारे यहां ऐसा नहीं होता है. इसलिए आप इसे सफ़ेद चादर में लपेट दें.'' उन्होंने आगे कहा, ''हमने मृतक को श्रद्धांजलि देने के लिए ये भी इजाज़त मांगी थी कि क्या हम ताबूत पर गुलाब की पंखुड़ियां डाल सकते हैं, तो दूतावास की तरफ़ से कहा गया कि लाल गुलाब मत डालना क्योंकि वो हमारे यहाँ शादियों में इस्तेमाल किए जाते हैं आप पीले फूल डाल सकते हैं. उसके बाद हमने सब कुछ उसी तरह किया.'' उन्होंने बताया कि ताबूत को श्रीलंका से आने वाली फ़्लाइट में ही कार्गो द्वारा भेजा गया. इस विमान ने  सोमवार दोपहर 12.30 बजे पाकिस्तान से उड़ान भरी. धार्मिक सद्भाव के लिए प्रधानमंत्री के विशेष प्रतिनिधि ताहिर अशरफ़ी ने बीबीसी से कहा, "मैं ख़ुद हवाई अड्डे पर मौजूद हूँ और मेरे साथ अल्पसंख्यक मामलों के मंत्री एजाज़ मसीह भी हैं."  उन्होंने कहा कि श्रीलंकाई नागरिक प्रियंथा दियावदाना के पार्थिव शरीर को सम्मान के साथ विदा करने के लिए गृह मंत्रालय के अधिकारी और राजनयिक भी यहां आए हैं. उन्होंने यह भी बताया, ''श्रीलंकाई दूतावास का स्टाफ़ भी मेरे साथ मौजूद है और हमें यही कहना है कि यह बहुत ही दुखद घटना है. लेकिन जिस तरह से पाकिस्तान की जनता और सरकार ने इस घटना पर अपना दुख और गुस्सा व्यक्त किया है, उससे हमें तसल्ली मिली है और हम आशा करते हैं कि प्रधानमंत्री इमरान ख़ान अपने वादे के मुताबिक़ इस घटना में शामिल लोगों के ख़िलाफ़ कड़ी कार्रवाई करेंगे.' ताहिर अशरफ़ी ने आगे कहा कि श्रीलंका में पाकिस्तानी दूतावास भी प्रियंथा दियावदाना के परिवार के संपर्क में है. प्रियंथा दियावदाना के ताबूत की फ़ोटो शेयर करते हुए यूज़र ताहिर इमरान ने लिखा कि ''यह राज्य की 70 साल की नीतियों का जनाज़ा है.'' जबकि नुदरत ख़्वाजा ने लिखा है कि ''अगली बार जब भी मैं पाकिस्तान के आतिथ्य और पर्यटन की प्रशंसा करने वाले किसी पेड ब्लॉगर को देखूंगी, तो मैं जवाब में यह तस्वीर साझा करूंगी.'' पत्रकार और एंकर अजमल जामी ने फ़ोटो साझा करते हुए लिखा, ''वे इसे कैसे प्राप्त करेंगे ... हम आप से माफ़ी चाहते हैं.'' पत्रकार और एंकर पर्सन ग़रीदा फ़ारूक़ी ने लिखा, ''यह शर्म की बात होगी अगर पाकिस्तान इस तरह से प्रियंथा कुमारा का शव उनके परिवार को सौंप रहा है. इस बेचारे की जान की रक्षा नहीं कर सके, इज़्ज़त की मौत छीन ली, अब कम से कम शव को तो सम्मान के साथ विदा कर सकते. कुछ तो इंसानियत बची रहने देते इस धरती की.'' ये भी पढ़ें:- (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
उत्तर प्रदेश शिया वक़्फ़ बोर्ड के पूर्व चेयरमैन वसीम रिज़वी ने सोमवार को इस्लाम धर्म छोड़कर सनातन धर्म अपना लिया. उन्हें अब जितेंद्र नारायण सिंह त्यागी के नाम से जाना जाएगा.  उन्होंने कहा, "हमें यति नरसिंहानंद गिरी जी ने जो नाम दिया, उस नाम से हमें ऊर्जा मिली है. आज मैं इस मंदिर में हूं, इस मंदिर के पवित्र स्थान से हमें ऊर्जा मिली है."  वसीम रिज़वी ने सोमवार सुबह ग़ाज़ियाबाद के डासना देवी मंदिर में सनातन धर्म अपनाया.  उन्होंने मंदिर में शिवलिंग पर दुग्धाभिषेक किया. साथ ही वैदिक मंत्रोच्चार और अनुष्ठानों के बाद विधिवत रूप से सनातन धर्म को स्वीकार कर लिया.  जितेंद्र नारायण सिंह त्यागी बने वसीम रिज़वी ने मीडिया से भी बात की.   उन्होंने कहा, " जो इस्लाम बार-बार उन्हें निकालता था, हर बात पर निकाला करता था, जब निकाल ही दिया तो अब हम स्वतंत्र हैं, कहीं भी जाएं, जहां मोहब्बत मिलेगी, जहां इंसानियत मिलेगी हम वहां जाएंगे. हमने सनातन धर्म को इसलिए चुना कि यह दुनिया का सबसे पुराना धर्म है. हिंदू समाज के साथ ज़ुल्म होता रहा है. मुस्लिम समाज के लोग करते रहे. आज भी घर जलाने के ख़्वाब देखे जा रहे हैं."  उन्होंने आगे कहा, "आईएसआईएस जैसे संगठन हिंदुओं का क़त्ल-ए-आम करना चाहते हैं, फिर भी हिंदू बेफ़िक्र हैं. उनको अपने कामकाज से छुट्टी नहीं है. उनको बताना है कि तुम किसी से डरो मत, हम नहीं कहते कि तुम किसी से लड़ो पर अपनी रक्षा के लिए उन्हें तैयार रहना चाहिए. तुमको यह तैयार रहना चाहिए कि कौन पड़ोसी तुम्हारा घर जलाने की कोशिश कर रहा है. हम हिंदुओं को जागरूक करेंगे, हम फ़साद करना नहीं चाहते हैं लेकिन कोई हमको मारे यह भी बर्दाश्त नहीं करेंगे."  इस सवाल के जवाब में वसीम रिज़वी कहते हैं, "आज का दिन इसलिए विशेष है क्योंकि बाबर ने भगवान श्रीराम को अपमानित करते हुए मस्जिद बनवाई थी. आज का दिन वह दिन है जब हिंदुत्व ने अपना हल्का बल प्रयोग करते हुए अवैध क़ब्ज़े को वहां से धकेल दिया था, इसलिए हिंदुत्व के लिए यह गर्व का दिन है और आज हमने सनातन धर्म स्वीकार भी इसलिए किया है क्योंकि हमारी कहानी भी भगवान श्रीराम के मंदिर के संघर्ष से शुरू हुई थी."   उन्होंने आगे कहा, "जब मुझको पहली बार इस्लाम से निकाला गया था, हर जुमे की नमाज़ के बाद हमारे और यतीश जी के सिर काटने पर इनाम बढ़ाया जाता था, पुतले जलाए जाते थे, यह कौन सा धर्म है. तुम किसी को ज़िंदा जला रहे हो, किसी का सिर काटने पर इनाम रख रहे हो. तुम इंसान हो या भेड़िए."  परिवार के सवाल पर उन्होंने कहा, "परिवार का जो व्यक्ति मेरे साथ है वह मेरे साथ आएगा और क़ुबूल करेगा. जो मेरे साथ नहीं है वह चाहे परिवार हो, चाहे दोस्त हो, हम धार्मिक हिसाब से उनका त्याग कर देंगे."  राजनीति के सवाल पर कहा, "जो मुसलमानों के वोटों की राजनीति कर रहे हैं, वह इस चीज़ को अपने हिसाब से देख रहे हैं. लेकिन हम जानते हैं और भगवान महादेव जानते हैं कि इसको राजनीति से अलग रख कर्म किया है. राजनीति के गोशे में जब काम करना होगा तो करेंगे, राजनीति एक ताक़त है."  वसीम रिज़वी पिछले काफ़ी समय से इस्लाम धर्म को लेकर विवादित बयान देते रहे हैं. इसे लेकर उनके ख़िलाफ जगह-जगह प्रदर्शन भी हुए और मुस्लिम समाज के लोगों ने अपने ग़ुस्से का इज़हार भी किया.  वसीम रिज़वी कभी मदरसों को बंद करने की बात कह कर चर्चाओं में आए तो कभी मदरसों में आतंकवादी पैदा होने जैसे विवादित दावे किए.  पैगंबर मोहम्मद साहब की ज़िंदगी पर किताब को लेकर भी वह विवादों में घिरे. वहीं क़ुरआन से 26 आयतों को हटाने को लेकर सुप्रीम कोर्ट में याचिका के बाद भी उनके ख़िलाफ़ काफ़ी नाराज़गी देखी गई थी.  मीडिया रिपोर्टों के अनुसार वसीम रिज़वी सामान्य परिवार से ताल्लुक़ रखते है. उन्होंने 12वीं कक्षा तक पढ़ाई की है.  भाई बहनों में वह सबसे बड़े हैं. उनके पिता रेलवे कर्मचारी रह चुके हैं जिनका देहांत तभी हो गया था जब रिज़वी कक्षा 6 में थे.  मीडिया रिपोर्टों के मुताबिक़ वसीम रिज़वी ने सऊदी अरब में एक होटल में काम किया.  उन्होंने जापान और अमेरिका में भी नौकरी की है. बाद में भारत आकर वक़्फ़ बोर्ड के सदस्य बने और फिर उत्तर प्रदेश शिया वक्फ़ बोर्ड के चेयरमैन पद तक पहुंचे.  वसीम रिज़वी के इस्लाम धर्म से सनातन धर्म को स्वीकार करने के बाद ऑल इंडिया शिया पर्सनल लॉ बोर्ड के जनरल सेक्रेटरी यासूब अब्बास ने भी प्रतिक्रिया दी है.  उन्होंने बीबीसी से कहा,"वसीम रिज़वी अब हिंदू हो गया है, मगर उसको यह हक़ नहीं कि हिंदू होने के बाद भी क़ुरआन पर उंगली उठाए या रसूले इस्लाम पर उंगली उठाये. वह किसी भी मज़हब में जाए, उसको इख़्तियार है."  वो आगे कहते हैं, "आज़ादी का मतलब यह नहीं कि वह हमारी धार्मिक भावनाओं से खिलवाड़ करे, अगर उसने हमारी भावनाओं से खिलवाड़ किया तो हम मुसलसल इस लड़ाई को उसके ख़िलाफ़ जारी रखेंगे."  ये भी पढ़ें:- (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
सयुंक्त अरब अमीरात और ओमान में हुए आईसीसी टी-20 विश्व कप क्रिकेट टूर्नामेंट के फ़ाइनल में ऑस्ट्रेलिया से हारने के बाद जब न्यूज़ीलैंड की टीम भारत दौरे पर आई तो सबको एक शानदार टी-20 और टेस्ट सिरीज़ की उम्मीद थी लेकिन 'खोदा पहाड़ निकली चुहिया' जैसी बात हुई.  न्यूज़ीलैंड टीम ने भारत में जिस तरह निराशाजनक प्रदर्शन किया उसके बाद तो क्रिकेट समीक्षक भी हैरान हैं कि आख़िरकार इस टीम को क्या हो गया है?  क्या उसे किसी की नज़र लग गई है?  क्या यह वही न्यूज़ीलैंड टीम है जिसने कुछ समय पहले आईसीसी विश्व टेस्ट चैम्पियनशिप के फ़ाइनल में भारत को हराया था, और क्या यह वही न्यूज़ीलैंड टीम है जिसने पिछले महीने आईसीसी विश्व टी-20 क्रिकेट टूर्नामेंट के ग्रुप मैच में भारत को आठ विकेट से हराकर उसे सेमीफ़ाइनल से पहले ही टूर्नामेंट से विदा कर दिया था.  थोड़े समय बाद ही न्यूज़ीलैंड की टीम अर्श से फ़र्श पर क्यों आ गई? न्यूज़ीलैंड की टीम पहले तो तीनों टी-20 मुक़ाबले हार गई, फिर उसके बाद टेस्ट सिरीज़ में भी उसने घुटने टेकने जैसा प्रदर्शन किया.  भारत ने दो टेस्ट मैच की सिरीज़ 1-0 से अपने नाम की.  पहले टेस्ट में किया संघर्ष दोनो टीमों के बीच कानपुर में खेला गया पहला टेस्ट मैच ड्रॉ रहा जबकि मुंबई में खेले गए दूसरे टेस्ट मैच को भारत ने मैच के चौथे दिन ही लंच से पहले 372 रन के विशाल अंतर से जीत लिया.  टेस्ट सिरीज़ का परिणाम अपनी पूरी कहानी नहीं बताता. शायद क्रिकेट प्रेमियों को लगे कि न्यूज़ीलैंड ने पहले टेस्ट मैच में कोई बेहद आश्चर्यजनक खेल दिखाया हो, लेकिन हक़ीक़त में ऐसा कुछ नहीं था.  जीत के लिए 284 रन के लक्ष्य का पीछा करते समय एक समय न्यूज़ीलैंड के नौ विकेट 89.2 ओवर में केवल 155 रन पर गिर चुके थे. ऐसे में भारत जीत के दरवाज़े पर पहुंच चुका था लेकिन उसके बाद उसकी आखिरी जोड़ी रचिन रविंद्र ने 91 गेंदों पर नाबाद 18 और एजाज़ पटेल ने 23 गेंदों पर नाबाद तीन रन बनाकर मैच को हैरतअंगेज़ रूप से ड्रॉ करा दिया.  इन दोनों बल्लेबाज़ों ने आठ ओवर और दो गेंद खेली. इससे पहले भारतीय गेंदबाज़ लगातार विकेट ले रहे थे. उनका मैच समाप्त होने के बाद यह कहना कि विकेट से मदद नहीं मिल रही थी, सही नहीं था.  दरअसल रचिन रविंद्र और एजाज़ पटेल के पिच पर अंगद की तरह पांव जमाकर खेलने से न्यूज़ीलैंड ने अपनी जान बचाई और मैच ड्रॉ कराया. दूसरे टेस्ट मैच में तो न्यूज़ीलैंड ने और भी ख़राब खेल दिखाया. मुंबई में खेले गए इस टेस्ट मैच में भारत ने पहली पारी में 325 रन बनाए. जवाब में न्यूज़ीलैंड की पहली पारी महज़ 62 रनों पर सिमट गई.  जिस तरह से न्यूज़ीलैंड के बल्लेबाज़ 'आयाराम और गयाराम' साबित हुए उससे ऐसा लगा कि वह गेंद के साथ सोशल डिस्टेंस निभा रहे हैं.  उन्होंने अपने ही ख़ब्बू स्पिनर एजाज़ पटेल के उस कारनामे पर भी पानी फेर दिया जो टेस्ट क्रिकेट के इतिहास में केवल तीसरी बार हुआ.  एजाज़ पटेल ने 119 रन देकर 10 विकेट लिए और इंग्लैंड के जिम लेकर और भारत के अनिल कुंबले के साथ अपना नाम जोड़ा.  जिम लेकर और अनिल कुंबले भी ऐसा कारनामा कर चुके हैं.  दूसरे टेस्ट मैच में न्यूज़ीलैंड के सामने जीत के लिए 540 रन जैसा विशाल लक्ष्य था, लेकिन विकेट में कुछ भी ऐसा नहीं था कि उसकी दूसरी पारी भी ताश के पतों की तरह बिखर जाए. न्यूज़ीलैंड की दूसरी पारी 56.3 ओवर में ही केवल 167 रन पर ढह गई.  भारत ने एक तरह से न्यूज़ीलैंड का इस सिरीज़ में सफ़ाया कर दिया. जो न्यूज़ीलैंड टीम भारत दौरे से पहले घूमकेतू की तरह चमक रही थी आखिरकार उसे ग्रहण कैसे लग गया.  दूसरी तरफ़ भारत की कामयाबी इसलिए बेहद विशेष है क्योंकि टी-20 सिरीज़ में रोहित शर्मा नए कप्तान और राहुल द्रविड़ नए कोच थे.  ट्वेंटी-20 टीम में विराट कोहली, जसप्रीत बुमराह और मोहम्मद शमी जैसे खिलाड़ी नहीं थे.  दो टेस्ट मैच की सिरीज़ में भी पहले टेस्ट मैच में नियमित कप्तान विराट कोहली नहीं थे.  वह दूसरे टेस्ट मैच में वापस लौटे, लेकिन टेस्ट सिरीज़ में भी ऋषभ पंत, जसप्रीत बुमराह, मोहम्मद शमी टीम से बाहर थे.  दूसरे टेस्ट मैच में तो अजिंक्य रहाणे और रविंद्र जडेजा भी चोटिल होकर टीम से बाहर हो गए.  इसके अलावा रहाणे और चेतेश्वर पुजारा ख़राब फ़ॉर्म से जूझ रहे थे. अब होना तो यह चाहिए था कि न्यूज़ीलैंड टीम इसका फ़ायदा उठाती लेकिन हुआ उसका उल्टा.  भारत ने इतनी आसानी से न्यूज़ीलैंड को अपने वश में कर 'मनवांछित फल पावे' जैसे अंदाज़ में जीत हासिल की कि भारत की तमाम कमियां भी छुप गईं.  अजिंक्य रहाणे और चेतेश्वर पुजारा अपनी खोई फ़ॉर्म हासिल नहीं कर सके तो विराट कोहली का यह साल भी अभी तक बिना किसी शतक के बरक़रार है. इसके बावजूद भारत के लिए बल्लेबाज़ी में पहले टेस्ट मैच में श्रेयस अय्यर और दूसरे टेस्ट मैच में मयंक अग्रवाल की बल्लेबाज़ी उपलब्धि रही.  श्रेयस अय्यर ने अपने पहले ही ही टेस्ट मैच की पहली पारी में शतक और दूसरी पारी में अर्धशतक बनाने जैसा अनूठा रिकॉर्ड बनाया. ऐसा रिकॉर्ड बनाने वाले वह पहले भारतीय हैं. इसके अलावा मयंक अग्रवाल ने भी दूसरे टेस्ट मैच की पहली पारी में शतक और दूसरी पारी में अर्धशतक जमाया. न्यूज़ीलैंड तीन मैचों की टी-20 सिरीज़ के पहले मैच में भारत से पांच विकेट से, दूसरे मैच में सात विकेट से और तीसरे मैच में 73 रन से हारी.  यह हार बताती है कि वह किसी भी मैच में दमदार खेल नहीं दिखा पाई. उसे सबसे पहला झटका तो नियमित कप्तान केन विलियमसन के बाहर होने से लगा.  विलियमसन ने आराम करने के उद्देश्य से इस सिरीज़ से दूर रहना ठीक समझा. नए कप्तान टिम साउदी सही रणनीति नहीं बना सके. पहले मैच में मार्टिन गप्टिल और चैपमैन के अर्धशतक के दम पर न्यूज़ीलैंड ने छह विकेट खोकर 164 रन तो बनाए, लेकिन उसके गेंदबाज़ रोहित शर्मा और सूर्यकुमार यादव पर काबू नहीं रख सके.  दूसरे और तीसरे मैच में भी न्यूज़ीलैंड का यही हाल रहा. तीसरे मैच में तो न्यूज़ीलैंड जीत के लिए 185 रनों की तलाश में केवल 111 रन बना सकी. जो मार्टिन गप्टिल, डेरेल मिचेल और मिचेल सैंटनर टी-20 विश्व कप में ढ़रों रन बना रहे थे वह यहां भारत में कुछ ख़ास नहीं कर सके. गेंदबाज़ी में भी कोई पैनापन नहीं था.  टी-20 क्रिकेट तो फिर भी एक दो खिलाड़ियों का खेल माना जाता है, लेकिन टेस्ट क्रिकेट में ऐसा नही होता.  न्यूज़ीलैंड आईसीसी टेस्ट चैम्पियन टीम है और वह भारत को ही हराकर चैम्पियन बनी थी. इसलिए उसकी ऐसी हार चिंताजनक है.  कानपुर में खेले गए पहले टेस्ट मैच में कप्तान केन विलियमसन और बेहद अनुभवी बल्लेबाज़ रॉस टेलर दोनो पारियों में बुरी तरह से नाकाम रहे.  विलियमसन पहली पारी में 18 और दूसरी पारी में 24 रन बना सके. वहीं रॉस टेलर ने पहली पारी में 11 और दूसरी पारी में दो रन बनाए.  इसके बावजूद टॉम लैथम और विल यंग ने पहली पारी और टॉम लैथम ने दूसरी पारी में अर्धशतक बनाकर न्यूज़ीलैंड को मैच में बनाए रखा. लेकिन उनका मध्यमक्रम दोनों पारियों में बुरी तरह से चरमराया.  पहली पारी में 151 रन जैसी शानदार शुरूआत के बाद भी वह 296 रन ही बना सके. उनका हद से अधिक रक्षात्मक होना किसी की समझ में नहीं आया.  नतीजा भारतीय गेंदबाज़ उन पर हावी होते चले गए. वह तो रचिन रविंद्र और एजाज़ पटेल आख़िर में विकेट पर अड़ गए वर्ना हार तो इबारत की तरह दीवार पर लिखी ही थी. दूसरे टेस्ट मैच में तो न्यूज़ीलैंड कहीं नहीं दिखी. एजाज़ पटेल ने पहली पारी में भारत के दसों विकेट लेने का कारनामा ज़रूर किया लेकिन बाकि गेंदबाज़ बुरी तरह नाकाम रहे.  टिम साउदी और जेमीसन तो चले ही नहीं, साथ ही बाकि गेंदबाज़ अनुभवहीन थे. बल्लेबाज़ी में मुंबई में भी उन्होंने कानपुर जैसी ग़लती दोहराई. अति रक्षात्मक होना उनके लिए दोधारी तलवार जैसा था.  इससे ना तो रन बने और ना ही वह विकेट पर टिक सके. पहली पारी में केवल 62 रन पर सिमटना बताता है कि वह मानसिक और शारीरिक रूप से खेल में नहीं थे.  शायद उन्हें न्यूज़ीलैंड वापस जाने की जल्दी थी. रही सही कसर केन विलियमसन के ना खेलने से पूरी हो गई.  भारत में अक्सर अपने बल्ले से बेहद कामयाब रहने वाले रॉस टेलर शायद ही इस सिरीज़ को याद रखना चाहें. वह दोनों पारियों में केवल एक रन बना सके. उनके गेंदबाज़ एक-एक विकेट के लिए तरसते रहे.  भारत ने पहली पारी में 325 और दूसरी पारी में सात विकेट खोकर 276 रन बनाए. भारत चाहता तो न्यूज़ीलैंड को फ़ॉलोऑन भी दे सकता था लेकिन उसके अधिकांश बल्लेबाज़ फ़ॉर्म में नहीं है इसलिए उन्हें मौक़ा देना बेहतर विकल्प था. भारत के आर अश्विन, अक्षर पटेल और रविंद्र जडेजा के अलावा जयंत यादव कामयाब स्पिनर रहे. आर अश्विन ने तो चौथी बार कैलेंडर वर्ष में 50 विकेट पूरे किये.  जो भी हो भारत ने टी-20 और टेस्ट सिरीज़ तो जीत ली लेकिन उसकी परीक्षा पूरी तरह नहीं हो सकी.  अब चयनकर्ताओं के सामने आगामी दक्षिण अफ्रीका दौरे के लिए टीम चुनने की चुनौती है. वहां भारतीय टीम को तीन टेस्ट और तीन एकदिवसीय मैच खेलेने हैं. अजिंक्य रहाणे और चेतेश्वर पुजारा न्यूज़ीलैंड का फ़ायदा नहीं उठा सके इससे उनका चयन ख़तरे में है. देखना है कि रोहित शर्मा, केएल राहुल, जसप्रीत बुमराह, मोहम्मद शमी और रविंद्र जडेजा की वापसी के बाद टीम में कौन-कौन शामिल होते हैं. हालांकि, कोरोना वायरस के नए वेरिएंट ओमिक्रॉन के फैलाव के चलते अभी इस सिरीज़ की तस्वीर साफ़ नहीं है.  ये भी पढ़ें:- (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
सियालकोट के वज़ीराबाद रोड पर ट्रैफ़िक अभी भी हमेशा की तरह चल रहा था, मगर यहां दुकानों में ख़ामोशी और माहौल में ख़ौफ के साये थे. उनके सामने राख का ढेर था जिसमें जले हुए कपड़े के टुकड़े और एक जोड़ी जूते थे. पिछले शुक्रवार को लोगों की आंखों के सामने एक जीते-जागते इंसान को क़त्ल करके जला दिया गया था. उस इंसान का शरीर 99 फ़ीसदी जल चुका था और उसके पैरों के अलावा कोई हड्डी नहीं बची थी. हमें नहीं पता कि ये जूते मारे गए श्रीलंकाई नागरिक प्रियंथा कुमार के थे या फिर उस गुस्साई भीड़ में शामिल किसी व्यक्ति के जो उनके शव को डंडों और जूतों से पीट रही थी. ईशनिंदा का आरोप लगने के बाद पाकिस्तान में हत्या का यह पहला मामला नहीं है और यहां एक बड़े वर्ग को लगता है कि यह आख़िरी भी नहीं है. जब मैं शनिवार को इस व्यस्त सड़क पर थी, तब भी यहां भीड़ थी. जब पत्रकार यहां आते हैं तो आसपास के लोग इकट्ठा हो जाते हैं. उनमें बच्चे और बुज़ुर्ग भी होते हैं. लेकिन घटना के बारे में पूछे जाने पर वे कहने लगे, 'जो हुआ वह बुरा था', या 'हमें कुछ नहीं पता'. फ़ैक्ट्री के सामने दुकानों और वर्कशॉप की कतार थी, और उनके पीछे घनी आबादी वाला इलाक़ा. हमने साठ साल के एक दुकानदार से पूछा कि उन्होंने उस दिन क्या देखा और फ़ैक्ट्री के भीतर क्या हुआ था. वो कहने लगे, "तब बाहर सब कुछ सामान्य था, जैसा कि हर दिन होता है. कोई हंगामा नहीं था. कुछ देर बाद शोर हुआ और कुछ लोग जमा होने लगे, फैक्ट्री के अंदर से भीड़ निकलने लगी. हमें लग रहा था कि फ़ैक्ट्री का अपना कोई मसला होगा. लेकिन भीड़ उत्तेजक हो गई थी, उसके साथ में लाठी डंडे थे और नारेबाज़ी हो रही थी. मैं दुकान बंद करके भाग गया. मुझे नहीं पता था कि हो क्या रहा है. मैं बस यही सोच रहा था कि अपने आपको और अपनी दुकान को बचाऊं." इस सड़क पर छोटे-छोटे होटल भी थे जहां चाय मिलती थी और छोटी दुकानें भी. मैं यहां बैठे कुछ नौजवानों के पास गई और पूछा कि उस दिन क्या हुआ था. पहले तो सबने इनकार करते हुए कहा कि हमने कुछ नहीं देखा, लेकिन फिर धीरे-धीरे वो समझाने लगे कि लोग कैसे जमा हो गए थे और अचानक सब कुछ रुक गया था. चायवाला कारखाने के उन लोगों के बारे में बात करने लगा जो काम से छुट्टी के दौरान यहां चाय की दुकानों और होटलों में आते थे. उसने कहा,"इनमें से कई कर्मचारी यहाँ आते थे. वो अपने साथियों से बात करते थे तो हमें भी सबकुछ सुनाई देता था. वो अक्सर कहते थे कि उनका एमडी एक सख़्त आदमी था. उन्हें अनुशासन की भी अधिक चिंता थी. यदि कोई कर्मचारी देर से काम पर आता था, तो वह उसे डांटते थे. ये सभी चीजें इन कर्मचारियों को पसंद नहीं थीं. इन कर्मचारियों को कठोरता पसंद नहीं थी और इसीलिए वो अक्सर अपने अधिकारी के प्रति नाराज़गी व्यक्त करते थे. ये चायवाला कहता है, "हमने सारी बातें सुनी थीं लेकिन ये कभी नहीं सोचा था कि ऐसा होगा और उन्हें मार दिया जाएगा."  उसका कहना था कि उसने अपने जीवन में ऐसा दृश्य पहले कभी नहीं देखा था.  उसने कहा,"बहुत ख़ौफ़ है, हम यहां गली में ही रहते हैं. कल से कोई बाहर नहीं निकल रहा है. सब डर गए हैं कि क्या पता कब किसके साथ क्या हो जाए. ऐसा लग रहा है कि ये हम सबके लिए भी एक धमकी है. सुबह बाहर निकलकर देखा तो ये राख का ढेर पड़ा था. मैं रात को घर से बाहर सामान लेने निकला तो इस सड़क पर चलते हुए डर लग रहा था." पुलिस के मुताबिक जब फ़ैक्ट्री में ये बात फैल गई कि प्रियंथा कुमार पर ईशनिंदा का आरोप लगा है और भीड़ इकट्ठा हो रही है तो उनके कुछ साथी उन्हें बचाने के लिए छत पर ले गए और सोलर पैनल के पीछे छुपाने की कोशिश की. एक वीडियो में देखा जा सकता है कि उनके सहयोगी मलिक अदनान उन्हें बचाने की कोशिश कर रहे थे, लेकिन नारेबाज़ी कर रही गुस्साई भीड़ ने उनकी एक नहीं सुनी.  मलिक अदनान भी इस समय पुलिस सुरक्षा में हैं. प्रधानमंत्री इमरान ख़ान ने उनके जज़्बे को सलाम करते हुए उन्हें बहादुरी का पुरस्कार तमग़ा-ए-शुजात देने की घोषणा की है. ऊंची दीवारों के पहरे में खेल उपकरण बनाने वाली ये फ़ैक्ट्री शनिवार को भी बंद थी. बाहर पुलिस तैनात थी, अंदर जांच अधिकारी खोजबीन कर रहे थे.  फ़ैक्ट्री में जहां श्रीलंकाई नागरिक प्रियंथा कुमार के शव को घसीटा गया था, वहां ख़ून के निशान दिख रहे थे. छत पर ख़ून के छींटे पड़े थे. प्रियंथा पर हमला यहीं शुरू हुआ था, सीढ़ियों पर घसीटे जाने के निशान थे, दीवारों पर ख़ून के धब्बे.  प्रियंथा कुमार के साथियों का कहना है कि काम में लापरवाही उन्हें बेहद नापसंद थी. कारखाने के वरिष्ठ अधिकारियों में से एक ने कहा कि वे मिलनसार थे, और उन्हें काम करने का जुनून था. एक अधिकारी ने कहा,"वह कई सालों से हमारे साथ काम कर रहे थे. इससे पहले वो टेक्सटाइल इंडस्ट्री से जुड़े रहे. वो हमारे प्रमुख कर्मचारियों में से एक थे." यहां से हज़ारों किलोमीटर दूर श्रीलंका में उनकी पत्नी और दो बच्चों ने सोशल मीडिया पर जारी वीडियो में यहां का पूरा मंज़र देखा है. वो ये भी जानते हैं कि उनके पिता की पहचान यहां एक पेशेवर के तौर पर थी. उनकी पत्नी कहती हैं,"मेरे पति बेगुनाह थे. मैंने समाचार में देखा कि उनकी बेरहमी से हत्या कर दी गई. मैंने इंटरनेट पर उन पर किया गया अमानवीय हमला देखा." उन्होंने श्रीलंका और पाकिस्तान की सरकारों से घटना की निष्पक्ष जांच कराने की मांग की है ताकि उनके पति को इंसाफ़ मिल सके. प्रियंता कुमार की पोस्टमॉर्टम रिपोर्ट में यह भी पता चला कि उनका शरीर 99 प्रतिशत जल चुका था, जबकि उनके शरीर में पैरों की हड्डियों के अलावा कोई हड्डी नहीं बची थी. रिपोर्ट के मुताबिक उनकी मौत ब्रेन इंजरी से हुई है. पाकिस्तान में ईशनिंदा के आरोप में हत्या, विरोध और तोड़फोड़ का यह पहला मामला नहीं है. अभी एक हफ्ते पहले ही ख़ैबर पख़्तूनख़्वा के चारसद्दा इलाक़े में ग़ुस्साई भीड़ ने एक पुलिस थाने समेत कई सरकारी संपत्तियों में आग लगा दी थी. वे मांग कर रहे थे कि पुलिस हिरासत में लिए गए व्यक्ति को उस भीड़ को सौंप दिया जाए. इस व्यक्ति पर ईशनिंदा का आरोप लगाया गया था, ऐसा न करने पर थाने में आग लगा दी गई और इलाक़े में तनाव बढ़ गया. कुछ साल पहले ख़ैबर पख़्तूनख़्वा में ही ईशनिंदा के आरोप में यूनिवर्सिटी के एक हॉस्टल में भीड़ ने मशाल ख़ान की बेरहमी से हत्या कर दी थी. पाकिस्तान में ईशनिंदा के आरोप में सैकड़ों लोग इस समय जेलों में बंद हैं. इस संबंध में, देश में मौजूदा क़ानूनों के दुरुपयोग को स्वीकार किया जाता है, लेकिन इस क़ानून में संशोधन या परिवर्तन को एक संवेदनशील मुद्दा माना जाता है. राजनीतिक विश्लेषकों का मानना है कि इस विषय पर बात करना ही राजनीतिक आत्महत्या के समान है. बीबीसी से बात करते हुए इस्लामिक आइडियोलॉजिकल काउंसिल के मौजूदा प्रमुख क़िबला अयाज़ ने कहा: "यह राष्ट्रीय और भावनात्मक परिदृश्य का हिस्सा बन गया है. इसमें बदलाव के लिए सरकार भी तैयार नहीं है. सरकार किसी भी बदलाव का जवाब देने के लिए तैयार नहीं है. जो भी हो रहा है वो इसके ग़लत इस्तेमाल की वजह से है." सियालकोट में वज़ीराबाद रोड पर ज़्यादतर दुकानें बंद रहीं और जो खुली थीं उनमें ग्राहक नहीं थे. उसी राख के ढेर के सामने कुछ लोग बेंचों पर बैठे थे. यहां कुछ पल के लिए गाड़ियाँ रुकतीं, फिर हॉर्न बजता और वे आगे बढ़ जातीं. कुछ देर बाद एक व्यक्ति यहां आया. उसने अपनी जेब से मोबाइल निकाला. इस जगह का वीडियो बनाया, सेल्फ़ी ली और चला गया. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
नगालैंड के मोन ज़िले में सोमवार को ग़मगीन और तनावपूर्ण माहौल के बीच 14 नगा लोगों का अंतिम संस्कार किया गया.  वहां मौजूद रहे नगालैंड के मुख्यमंत्री नेफ़ियू रियो ने केंद्र सरकार से आर्म्ड फ़ोर्सेज़ स्पेशल पावर एक्ट (AFSPA) हटाने की मांग की तो कुछ घंटे बाद लोकसभा में दिए अपने बयान में गृह मंत्री अमित शाह ने कहा कि ये तय किया गया है कि 'आगे से ऐसी घटना की पुनरावृत्ति न हो.' मोन ज़िले में जिन 14 लोगों को अंतिम विदाई दी गई, उनकी मौत ज़िले के तिरु इलाक़े में शनिवार रात कथित तौर पर सुरक्षाबलों की कार्रवाई में हुई थी. ये लोग जहां मारे गए, वो इलाक़ा म्यांमार की सीमा के क़रीब है.  अंतिम संस्कार के वक़्त सीएम के अलावा, उनके मंत्रिमंडल के कई सदस्य, पुलिस और प्रशासन के आला अधिकारी मौजूद थे.  इस घटना के विरोध में, मरने वालों के प्रति शोक जताने और उन्हें अंतिम विदाई देने के लिए सोमवार को बड़ी संख्या में आम लोग भी वहां मौजूद थे.  इस बीच, लोकसभा में गृह मंत्री अमित शाह ने सोमवार को इस मामले में बयान दिया.  उन्होंने घटना पर खेद जताते हुए कहा, "ये निर्णय लिया गया है कि सभी एजेंसियों को ये सुनिश्चित करना चाहिए कि विद्रोहियों के ख़िलाफ़ अभियान चलाते समय भविष्य में ऐसी कोई दुर्भाग्यपूर्ण घटना की पुनरावृत्ति न हो. सरकार घटना पर सूक्ष्मता से नज़र रख रही है." गृह मंत्री अमित शाह ने ये भी कहा कि सेना ने निर्दोष नागरिकों की दुखद मृत्यु के घटनाक्रम पर अत्याधिक दुख व्यक्त किया है. सेना इसकी उच्चतम स्तर पर जांच कर रही है और क़ानून के हिसाब से इस मामले में कार्रवाई की जाएगी.  उधर, मोन ज़िले में अंतिम विदाई देने आए लोगों ने अपने हाथों में काले झंडे और तख्तियां थामी हुई थीं.  ताबूत के क़रीब खड़े लोगों ने एक बैनर थामा हुआ था, उस पर लिखा था, "4 और 5 दिसंबर 2021 को भारतीय सेना द्वारा ओटिंग गांव और मोन हेडक्वार्टर में जिन निर्दोष नागरिकों की निर्मम हत्या की गई, उनके सम्मान में अंतिम संस्कार की रस्म. " नगालैंड पुलिस ने इस घटना का स्वत: संज्ञान लेते हुए भारतीय सेना के 21 पैरा विशेष बल के ख़िलाफ़ तिज़ित पुलिस स्टेशन में प्राथमिकी दर्ज की है.  ये केस आईपीसी की धारा 302, 307 और 34 में दर्ज किया गया है. आरोपों के मुताबिक नगालैंड के मोन ज़िले में शनिवार रात सेना के जवानों ने कथित तौर पर आम नागरिकों को चरमपंथी समझते हुए 'अंधाधुंध गोलियां चलाईं'.  तिरु और ओटिंग के बीच हुई गोलीबारी में कई लोगों की मौत हो गई जबकि कई अन्य घायल हो गए.  मुख्यमंत्री रियो ने वहां मौजूद लोगों को संबोधित किया. उन्होंने कहा, "निर्दोष लोगों के अंतिम संस्कार के मौके पर आकर उन्हें बहुत दुख हो रहा है." मुख्यमंत्री ने आर्म्ड फ़ोर्सेज़ स्पेशल पावर एक्ट (AFSPA) को हटाने की मांग की. नगालैंड को अशांत क्षेत्र घोषित करते हुए ये एक्ट लागू किया गया था, लेकिन फ़िलहाल नगालैंड में संघर्ष विराम की स्थिति है और वहां शांति बनी हुई है.   मुख्यमंत्री रियो ने मरने वाले व्यक्तियों में से हर एक के परिवार को राज्य सरकार की ओर से पांच लाख रुपये का मुआवज़ा देने का एलान किया.  केंद्र सरकार ने मरने वाले लोगों से में हर एक के लिए 11 लाख रुपये का मुआवज़ा और एक रिश्तेदार को नौकरी देने का एलान किया है. घायलों को एक लाख रुपये देने की घोषणा की गई है.  मुख्यमंत्री रियो ने पत्रकारों से भी बात की और कहा, "नगालैंड की राज्य सरकार केंद्र सरकार से आर्म्ड फ़ोर्सेज़ स्पेशल पावर एक्ट को रद्द करने की मांग कर रही है. ये एक क्रूर क़ानून है जो सबसे बड़े लोकतंत्र भारत की छवि कलंकित करता है और इस क़ानून की वजह से दुनिया हमारी आलोचना करती है."  इस बीच, नगालैंड सरकार ने मामले की जांच के लिए जो स्पेशल इन्वेस्टिगशन टीम (एसआईटी) गठित की है, उसके अधिकारी बीती शाम मोन ज़िले में पहुंच गए और उन्होंने जांच शुरू कर दी है.   सरकार ने मामले की जांच के लिए एक महीने का समय दिया है.  विशेष सचिव (गृह) एसआर सरवनन के मुताबिक एडीजीपी (क़ानून और व्यवस्था) संदीप तामगाडगे एसआईटी के इनचार्ज हैं. वो जांच प्रक्रिया पर नज़र रखेंगे. आईजीपी लिमासुनेप जमीर जांच की अगुवाई कर रहे हैं और उनके साथ जांच दल में चार अन्य अधिकारी आईपीएस रूपा एम, आईपीएस मनोज कुमार, एनपीएस किलांग वालिंग और एनपीएस रेलो आए शामिल हैं. इस घटना की जांच का दायरा मोन ज़िले के न्यायाधिकरण क्षेत्र के बाहर भी जा सकता है, इसलिए ये मामला राज्य क्राइम पुलिस के हवाले किया गया है.  पूर्वोत्तर में बढ़ते अलगाववाद की समस्या को देखते हुए और सेना को कार्रवाई में मदद के लिए 11 सितंबर 1958 को आर्म्ड फ़ोर्सेज़ स्पेशल पावर एक्टअर्थात आफ़स्पा पारित किया गया था. बाद में आतंकवाद से निपटने के लिए 1990 में इस क़ानून को जम्मू-कश्मीर में लागू किया गया. आफ़स्पा क़ानून कहीं भी तब लगाया जाता है जब उस क्षेत्र को वहां की सरकार अशांत घोषित कर देती है. इसके लिए संविधान में प्रावधान किया गया है और अशांत क्षेत्र क़ानून यानी डिस्टर्ब्ड एरिया एक्ट मौजूद है जिसके अंतर्गत किसी क्षेत्र को अशांत घोषित किया जाता है. जिस क्षेत्र को अशांत घोषित कर दिया जाता है वहां पर ही आफ़स्पा क़ानून लगाया जाता है और इस क़ानून के लागू होने के बाद ही वहां सेना या सशस्त्र बल भेजे जाते हैं. ये भी पढ़ें:- (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
रूस के राष्ट्रपति व्लादिमीर पुतिन के दौरे से पहले भारतीय रक्षा मंत्री राजनाथ सिंह और रूस के रक्षा मंत्री सर्गेई शोइगू ने सोमवार को दोनों देशों के बीच रक्षा समझौतों पर हस्ताक्षर किए.  इनमें से एक अहम समझौता एके-203 असॉल्ट राइफ़ल्स को लेकर है. रूस के सहयोग से इन राइफल्स का निर्माण भारत में ही किया जाएगा.  समझौते के मुताबिक साल 2021 से लेकर 2031 तक 6 लाख एके-203 राइफ़लें ख़रीदी जाएँगी.  इसके अलावा कलाशनिकोव श्रृंखला के छोटे हथियारों के निर्माण में सहयोग को लेकर हुए समझौते में संशोधन संबंधी प्रोटोकॉल को लेकर भी एक क़रार हुआ.  समझौतों के बाद भारत और रूस के संबंधों पर राजनाथ सिंह ने कहा कि रक्षा सहयोग द्विपक्षीय संबंधों के सबसे मज़बूत स्तंभ हैं. उन्होंने रूस को उसके ठोस समर्थन के लिए धन्यवाद दिया.  उन्होंने कहा, "रक्षा सहयोग हमारी साझेदारी के सबसे महत्वपूर्ण स्तंभ हैं. सैन्य-तकनीकी सहयोग पर भारत-रूस अंतर सरकारी आयोग पिछले दो दशकों से एक बेहतर तंत्र बना हुआ है. मुझे उम्मीद है कि भारत-रूस साझेदारी पूरे क्षेत्र में शांति और स्थिरता लाएगी." राजनाथ सिंह ने रूस के रक्षा मंत्री से दिल्ली में हुई मुलाक़ात में सैन्य-तकनीकी सहयोग पर भारत-रूस अंतर सरकारी आयोग (आईआरआईजीसी-एमटीसी) पर बातचीत की जो द्विपक्षीय संबंधों में अहम मसला है.  दोनों देशों के रक्षा मंत्रियों के बीच मौजूदा परियोजनाओं और सैन्य-तकनीकी सहयोग को लेकर हर साल मुलाक़ात होती है.  पुतिन का दौरा सोमवार को रूस के राष्ट्रपति व्लादिमीर पुतिन भी भारत आए. वो 21वें भारत-रूस वार्षिक सम्मेलन में भारतीय प्रधानमंत्री नरेंद्र मोदी के साथ हिस्सा लेने आए हैं.  यह दौरा कुछ घंटों का ज़रूर है लेकिन इसे बहुत ख़ास माना जा रहा है. दोनों देशों के प्रमुखों के बीच बैठक के बाद 10 और समझौतों पर हस्ताक्षर होने की संभावना है जो अंतरिक्ष, संस्कृति, विज्ञान, तकनीक और रक्षा क्षेत्र में होंगे.  अमेठी में बनेगी एके-203 रूसी राइफ़ल एके-203 की ख़रीद को लेकर भारत और रूस के बीच 2019 में ही सहमति हो गई थी मगर इस पर अंतिम मुहर रुसी राष्ट्रपति पुतिन के भारत दौरे के समय लगी है.रक्षा मामलों के जर्नल जेन्स डिफ़ेंस वीकली की एक रिपोर्ट के अनुसार दोनों देशों के बीच रॉयल्टी के भुगतान को लेकर बात अटकी हुई थी जिसे अब सुलझा लिया गया है. एके-203 राइफ़लों का निर्माण उत्तर प्रदेश के अमेठी ज़िले के कोरवा क़स्बे में इंडो रशियन प्राइवेट लिमिटेड (आईआरपीएल) की फ़ैक्ट्री में किया जाएगा. समाचार एजेंसी पीटीआई के अनुसार प्रधानमंत्री नरेंद्र मोदी ने पिछले वर्ष कोरवा ऑर्डनेंस फ़ैक्ट्री का उद्घाटन किया था. भारत सरकार इस राइफ़ल सौदे को देश के भीतर ही रक्षा सामग्रियों के निर्माण के लिए एक उत्साहवर्धक फ़ैसला बता रही है. जेन्स डिफ़ेंस वीकली ने अधिकारियों के हवाले से लिखा है कि कंपनी को उत्पादन शुरू होने के 18 महीने के भीतर राइफ़लों के सभी पुर्जों को स्थानीय तौर पर ही हासिल करना होगा.  आईआरपीएल को पहले सरकारी संस्था ऑर्डनेंस फ़ैक्ट्री बोर्ड (ओएफ़बी) संचालित करती थी मगर उसे सितंबर में भंग कर दिया गया.अब इसे ओएफ़बी से निकली दो नई सरकारी कंपनियाँ - ऐडवांस्ड वेपंस एंड इक्विपमेंट इंडिया लिमिटेड और म्यूनिशंस इंडिया लिमिटेड - चला रही हैं.  आईआरपीएल में भारतीय कंपनियों की हिस्सेदारी 50.5% होगी. निर्माता कंपनी कलाशनिकोव का शेयर 42% होगा जबकि रूसी रक्षा निर्यात एजेंसी रोसोबोरोनएक्सपोर्ट का शेष 7.5% हिस्से पर अधिकार होगा. ये नई राइफ़लें सशस्त्र सेनाओं के जवानों के इस्तेमाल के लिए बनाई जाने वाली हैं. एके-203 को, एके-47 राइफ़लों का सबसे एडवांस और नया वर्ज़न बताया जा रहा है.7.62 एमएम वाली एके-203 राइफ़लों का प्रभावी रेंज 300 मीटर है. ये हल्की, मज़बूत, और अत्याधुनिक राइफ़लें हैं.एके-203, इनसास (इंडियन स्मॉल आर्म्स सिस्टम) राइफ़लों की जगह लेंगी जिन्हें लगभग तीन दशक पहले शामिल किया गया था.रूस की सरकारी समाचार एजेंसी स्पुतनिक के अनुसार 1996 से इस्तेमाल हो रही इनसास राइफ़लों में कुछ समस्याएँ आ रही हैं, जैसे हिमालय की ऊँचाई पर वो जाम हो जाती हैं या उनका मैगज़ीन क्रैक हो जाता है. जेन्स डिफ़ेंस वीकली ने एक अधिकारी के हवाले से बताया है कि एके-203 राइफ़लें 2022 के शुरुआती महीनों में बननी शुरू हो जाएँगी. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
पाकिस्तान के प्रधानमंत्री इमरान ख़ान ने सियालकोट के उस फ़ैक्ट्री कर्मचारी को तमग़ा-ए-शुजात सम्मान देने का एलान किया है जिसने शुक्रवार को श्रीलंकाई नागरिक प्रियांथा दियावदाना को गुस्साई भीड़ से बचाने की को कोशिश की थी.   हालांकि उनकी तमाम कोशिशों के बावजूद उग्र भीड़ प्रियांथा को खींच कर ले गई और उन्हें पीट-पीट कर मार डाला, इसके बाद उनके शव को आग लगा दी.    रविवार को प्रधानमंत्री इमरान ख़ान ने मलिक अदनान नाम के इस शख़्स को पाकिस्तान का चौथा सबसे बड़ा बहादुरी पुरस्कार देने का एलान किया.   मलिक अदनान ने एक स्थानीय न्यूज़ चैनल से कहा कि वह मानवता को बचाने की कोशिश कर रहे थे. राजको इंडस्ट्रीज़ में प्रोडक्शन मैनेजर मलिक अदनान का प्रियांथा दियावदाना को बचाने की कोशिश का एक वीडियो शनिवार को वायरल हो गया.  इस वीडियों में भीड़ फ़ैक्ट्री के मैनेजर प्रियांथा पर टूट पड़ी है, लेकिन लाल स्वेटर पहना अकेला एक शख़्स उन्हें बचाने की कोशिश करता नज़र आ रहा है.  वीडियो में अदनान भीड़ से विनती करते हुए दिख रहे हैं और प्रियांथा को हमलों से अपने सिर और शरीर के ऊपरी हिस्से से बचा रहे हैं, श्रीलंकाई नागरिक अदनान के पैरों से चिपके हुए हैं और भीड़ से बचने की कोशिश कर रहे हैं.  वीडियों में थोड़ी देर बाद अदनान प्रियांथा के ऊपर पूरी तरह झुक कर उन्हें कवर देने की कोशिश करते हैं, लेकिन भीड़ श्रीलंकाई नागरिक को छत से नीचे फेंकने के लिए अदनान से छीनने की कोशिश करती है. वीडियो में भीड़ को ये कहते हुए सुना जाता है कि "वह (प्रियांथा) आज नहीं बचेगा." इस घटना का एक और वीडियो सामने आया है जिसे फैक्ट्री के अंदर रिकॉर्ड किया गया है, वीडियो में अदनान फैक्ट्री के कर्मचारियों को मनाने की कोशिश कर रहे हैं. ये वीडियो गुस्साई भीड़ के छत पर पहुंचने से पहले रिकॉर्ड किया गया.  सोशल मीडिया पर कुछ यूज़र्स का दावा है कि अदनान ने भीड़ को लगभग 45 मिनट तक रोके रखा.  पाकिस्तान के पीएम इमरान खान ने रविवार को अदनान के "नैतिक साहस और बहादुरी" को सलाम किया और कहा कि उन्होंने अपना जीवन दांव पर लगा कर प्रियांथा को बचाने की कोशिश की. प्रधानमंत्री ने मलिक अदनान के लिए देश के चौथे सबसे बड़े बहादुरी पुरस्कार तमग़ा-ए-शुजात की घोषणा की. प्रधानमंत्री ने एक ट्वीट में कहा, "देश की ओर से मैं मलिक अदनान के नैतिक साहस और बहादुरी को सलाम करना चाहता हूं, जिन्होंने सियालकोट में गुस्साई भीड़ से प्रियांथा दियावदाना को बचाने की पूरी कोशिश की,  उन्होंने पीड़ित को बचाने के लिए शारीरिक रूप से अपनी जान को ख़तरे में डाला. हम उन्हें तमग़ा-ए-शुजात पुरस्कार देंगे." सियालकोट पुलिस के एक प्रवक्ता ने भी मलिक अदनान की बहादुरी की प्रशंसा की और कहा कि वह जांच में सहायता कर रहे हैं और उन्हें सुरक्षा दी जा रही है. पाकिस्तान के प्रधानमंत्री इमरान ख़ान ने इससे पहले इस घटना को पाकिस्तान के लिए एक शर्मनाक दिन बताते हुए कहा था कि वो इसकी जांच को ख़ुद देख रहे हैं और दोषियों के ख़िलाफ़ सख़्त कार्रवाई होगी. इमरान ख़ान ने ट्विटर पर लिखा, "सियालकोट की फ़ैक्ट्री में हुआ हमला और श्रीलंकाई मैनेजर को ज़िंदा जला दिया जाना पाकिस्तान के लिए एक शर्मनाक दिन है. मैं ख़ुद इसकी जांच को देख रहा हूं. जो भी इसके लिए ज़िम्मेदार हैं, उन्हें सज़ा दी जाएगी. गिरफ़्तारियां की जा रही हैं." मानवता के लिए प्रियांथा की ढाल बने श्रीलंकाई नागरिक प्रियांथा दियावदाना साल 2012 से सियालकोट कारखाने में निर्यात प्रबंधक के रूप में काम कर रहे थे. पंजाब पुलिस की प्रारंभिक जांच रिपोर्ट के अनुसार, विवाद तब शुरू हुआ जब अनुशासन के सख्त फैक्ट्री प्रबंधक प्रियांथा ने फ़ैक्ट्री से कुछ धार्मिक स्टिकर हटाने की मांग की जिससे कर्मचारी नाराज़ हो गए. प्रत्यक्षदर्शियों के मुताबिक, जब भीड़ भड़क गई तो श्रीलंकाई मैनेजर को फैक्ट्री के अंदर प्रताड़ित किया गया. प्रोडक्शन मैनेजर मलिक अदनान समेत कुछ लोगों ने गुस्साए लोगों को मनाने की कोशिश की ताकि किसी तरह इस मसले को सुलझाया जा सके. स्थानीय मीडिया से बात करते हुए, मलिक अदनान ने कहा कि वह इस सम्मान के लिए इमरान खान के आभारी हैं. उन्होंने कहा कि वह मानवता की ख़ातिर अपने सहयोगी को बचाना चाहते थे और इसीलिए जब भीड़ उन्हें मारने आई तो श्रीलंकाई नागरिक के सामने दीवार बन कर खड़े हो गए. लेकिन उन्हें बचा नहीं सके. मलिक अदनान ने कहा कि घटना के दौरान वह भी घायल हो गए.  उन्होंने बताया कि ''प्रियांथा अपने काम को लेकर ईमानदार और सख्त थे.''  '' जब मैंने शोर सुना, देखा कि चालीस-पचास लोग प्रियंथा की ओर आ रहे थे. मैं छत की सीढ़ियों की ओर दौड़ा, जब छत पह पहुंचा तो देख कि मेरे आने से पहले ही प्रियंथा के सिर और चेहरे पर चोट के निशान थे.''  (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
