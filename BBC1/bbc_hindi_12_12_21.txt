बांग्लादेश दक्षिण एशिया का सबसे युवा राज्य है, लेकिन इसकी प्रति व्यक्ति जीडीपी पाकिस्तान से कई फीसदी और अपने से कई गुना बड़े भारत से भी अधिक है.  इस समय बांग्लादेश को एक धर्मनिरपेक्ष राज्य दक्षिण एशियाई देश के रूप में तेज़ी से विकसित होने वाला देश माना जा रहा है, जिसके कारण इसमें राजनीतिक स्थिरता दिखाई दे रही है. साल 1971 में स्वतंत्र मुल्क बनने से पहले, बांग्लादेश एक इस्लामी देश पाकिस्तान का हिस्सा था, जहां अब इस्लामीकरण एक ही समय में राष्ट्रीय एकता और समाज के सांप्रदायिक विभाजन की एक बड़ी वजह बन गया है.  हालांकि, जिस देश से ये दोनों देश अलग हुए थे, यानी भारत, लंबे समय तक धर्मनिरपेक्षता के बाद 'हिंदुत्व' की ओर बढ़ रहा है. यहां दक्षिणपंथी विचारधारा से प्रेरित सरकार और समाज फल-फूल रहा है.  ग्लोबल इकोनॉमी नामक रैंकिंग जारी करने वाली एक वेबसाइट के अनुसार, असमान विकास सूचकांक में भारत 61वें स्थान पर है, बांग्लादेश 71वें और पाकिस्तान 82वें स्थान पर है. यह सूचकांक समाज में असमानता को दर्शाता है.  अंतरराष्ट्रीय गैर-सरकारी संगठन वर्ल्ड जस्टिस फ़ोरम के रूल ऑफ़ लॉ इंडेक्स में पाकिस्तान 130वें स्थान पर है. इसी सूचकांक में बांग्लादेश 124वें स्थान पर है. और भारत 79वें स्थान पर है. भारत की रैंकिंग एक नंबर कम हुई है और बांग्लादेश की रैंकिंग में सुधार हुआ जबकि पाकिस्तान की रैंकिंग में कोई बदलाव नहीं हुआ है.  विकास सूचकांक में तीनों की स्थिति विश्व बैंक के आंकड़ों के अनुसार, भारत का सकल घरेलू उत्पाद (जीडीपी) 1971 में 67.35 अरब डॉलर थी, जबकि 2020 में यह 2620 अरब डॉलर थी (यानी औसत वार्षिक वृद्धि दर 7.7 फीसदी और 49 सालों में इसमें 38 गुना वृद्धि).  साल  2019 में भारत की जीडीपी 2870 अरब डॉलर थी. 2020 में भारत की प्रति व्यक्ति आय 1900 डॉलर थी.  दूसरी ओर, 1971 में बांग्लादेश की जीडीपी 8.75 करोड़ डॉलर थी, जो पिछले साल 2020 तक 324 अरब डॉलर हो गयी थी (यानी औसत वार्षिक वृद्धि दर 7.71 फीसदी और 49 सालों में 38.1 गुना वृद्धि).  साल 2019 में बांग्लादेश की जीडीपी 302 अरब डॉलर थी. 2020 में प्रति व्यक्ति आय 1968 डॉलर थी, यानी भारत से ज़्यादा.  वहीं पाकिस्तान की जीडीपी 1971 में 10.6 अरब डॉलर थी, जो पिछले साल तक 263 अरब डॉलर थी (यानी औसत वार्षिक विकास दर 6.68 फीसदी थी और 49 सालों में इसमें 23 गुना वृद्धि हुई).  साल  2019 में पाकिस्तान की जीडीपी 278 अरब डॉलर थी, जो कि 2018 में 314 अरब डॉलर थी. 2020 तक पाकिस्तान में प्रति व्यक्ति आय 1193 डॉलर थी. राजनीतिक स्थिरता के मामले में, ग्लोबल इकोनॉमी की वेबसाइट पर भारत 159वें स्थान पर है, बांग्लादेश 161वें और पाकिस्तान 184वें स्थान पर है.  न्यूजीलैंड और स्विट्जरलैंड जैसे देश इस रैंकिंग में शीर्ष पर हैं, जबकि यमन, अफ़ग़ानिस्तान और सीरिया जैसे देश क्रमशः 192, 193 और 194 रैंक पर हैं.  वहीं कमज़ोर देश की रैंकिंग में भारत 63वें, बांग्लादेश 37वें और पाकिस्तान 27वें स्थान पर है. इस रैंकिंग में सबसे ऊपर यमन, सोमालिया और सीरिया जैसे देश आते हैं, और सबसे आख़िर में आइसलैंड, फ़िनलैंड और नॉर्वे हैं.  संयुक्त राष्ट्र के 193 देशों के एक स्वतंत्र सर्वेक्षण के अनुसार, 2021 की सस्टेनेबल डेवलपमेंट रिपोर्ट में पाकिस्तान 129वें, भारत 120वें और बांग्लादेश 109वें स्थान पर है. इस रिपोर्ट में फ़िनलैंड, स्वीडन और डेनमार्क जैसे देश शीर्ष पर हैं, जबकि सोमालिया, चाड और दक्षिण सूडान जैसे देश सबसे नीचे हैं.  स्टेट सिक्योरिटी थ्रेट (यानी सुरक्षा ख़तरे) की कैटेगरी में पाकिस्तान 27वें, बांग्लादेश 37वें और भारत 52वें स्थान पर है. इस सूची में अफ़ग़ानिस्तान, लीबिया और माली शीर्ष पर हैं, जबकि सिंगापुर, पुर्तगाल और स्लोवेनिया का स्थान सबसे नीचे है.  इतिहासकारों, राजनीतिक विशेषज्ञों और समाजशास्त्रियों के सामने बड़ा सवाल यही है कि तीनों देशों का इतिहास एक जैसा ही है. तीनों एक ही औपनिवेशिक ताकत के अधीन थे, जिससे ये आज़ाद हुए.  द ग्लोबल इकोनॉमी, की वेबसाइट के अनुसार, 200 देशों की राजनीतिक स्थिरता की लिस्ट में भारत 159वें स्थान पर है, इसके बाद बांग्लादेश 161वें और पाकिस्तान 184वें स्थान पर है.  प्यू रिसर्च इंस्टीट्यूट के अनुसार, लोगों के जीवन में धर्म के महत्व के संदर्भ में पाकिस्तान में 94 प्रतिशत लोगों के लिए उनका धर्म बहुत अहम है. इस तरह पाकिस्तान दुनिया के सबसे ज़्यादा धार्मिक देशों में गिना जाता है. जबकि बांग्लादेश में यह दर 81 प्रतिशत और भारत में 80 प्रतिशत है.  दक्षिण एशिया के अन्य देशों की तुलना में, बांग्लादेश ने अब तक आर्थिक रूप से बेहतर प्रदर्शन किया है. हालांकि, पाकिस्तान से अलग होने के बावजूद, इसका राजनीतिक अस्थिरता का अपना इतिहास सैन्य हस्तक्षेप के मामले में बहुत अलग नहीं रहा है.  वहीं भारत में लोकतंत्र को बढ़ावा मिला है, लेकिन इसका इसकी अर्थव्यवस्था और ग़रीबी में कमी पर कोई महत्वपूर्ण सकारात्मक प्रभाव नहीं पड़ा है.  दक्षिण एशिया पर कई पुस्तकों के लेखक और पूर्व अमेरिकी राजनयिक और स्कॉलर क्रेग बैक्सटर ने साल 1985 में एक लेख में लिखा था, कि "अक्सर यह कहा जाता है कि भारत दुनिया का सबसे बड़ा लोकतंत्र है, और यह भी कि पाकिस्तान एक मॉडल प्रेटोरियन राज्य है और बांग्लादेश की साख एक 'आर्थिक टोकरी' के तौर पर है."  "यह बात भी अक्सर कही जाती है कि इन तीनों देशों को उदार ब्रिटिश परंपराएं विरासत में मिली हैं. और इन्हें ग़ुलामी के दौर के शासनकाल की मज़बूत केंद्रीय राजशाही व्यवस्था और स्टील फ़्रेम (नौकरशाही) का ढांचा मिला."  "हालांकि एक महत्वपूर्ण बिंदु को नज़रअंदाज़ कर दिया जाता है- वो ये कि ऊपर लिखी गई इन बातों में कुछ न कुछ सच्चाई है, लेकिन इनमें से कोई भी पूरी तरह से सच नहीं है, और कोई भी बात इन राज्यों की स्थानीय सांस्कृतिक परंपराओं के बारे में कोई स्पष्टीकरण पेश नहीं करती है." प्रमुख पाकिस्तानी इतिहासकार और अमेरिका में टफ़्ट्स यूनिवर्सिटी में इतिहास की प्रोफ़ेसर, डॉक्टर आयशा जलाल ने अपनी किताब, 'डेमोक्रेसी एंड ऑथोरिटेरियनिज़्म इन साउथ एशिया में लिखा' है कि "भारत को एक मज़बूत औपनिवेशिक युग की केंद्रीय सरकार और एक औद्योगिक संरचना विरासत में मिली थी, जो अपनी सभी कमज़ोरियों के बावजूद उन क्षेत्रों से बहुत ज़्यादा विकसित था जो पाकिस्तान का हिस्सा बने."  "इस ऐतिहासिक अंतर के बावजूद, भारत, पाकिस्तान और बाद में बनने वाले देश बांग्लादेश का राजनीतिक इतिहास विकास की कुछ अलग दिशाएं निर्धारित नहीं कर सका."  भारत के आर्थिक मामलों पर लिखने वाले एक मशहूर पत्रकार मानस चक्रवर्ती बताते हैं कि "हालांकि संयुक्त राष्ट्र अब दक्षिण एशिया के तीनों देशों, यानी भारत, पाकिस्तान और बांग्लादेश को 'मध्यम मानव विकास' वाले देशों में मानता है. उनकी अर्थव्यवस्थाएं भी अब ज़्यादा अमीर हैं, लेकिन उनके लोग अभी भी स्पष्ट आर्थिक और सामाजिक असमानता और अन्याय और ग़रीबी में जी रहे हैं." इन तीनों देशों के राजनीतिक इतिहास को ध्यान में रखते हुए हमने इन तीनों देशों के स्वतंत्र रूप से शोध करने वाले बुद्धिजीवियों से कुछ सवाल किये, ताकि उनसे दक्षिण एशिया के इन तीनों देशों के विभिन्न दिशाओं में आगे बढ़ने के कारणों को समझा जा सके.  पहले विशेषज्ञ - भारत के आकार पटेल, एमनेस्टी इंटरनेशनल (भारत) के पूर्व प्रमुख, भारत में चरमपंथ पर शोधकर्ता और 'प्राइस ऑफ़ मोदी इयर्स' के लेखक. दूसरे विशेषज्ञ - पाकिस्तान की डॉक्टर आयशा जलाल, जो वर्तमान में अमेरिका की टफ़्ट्स यूनिवर्सिटी में इतिहास की प्रोफ़ेसर हैं.  तीसरे विशेषज्ञ - बांग्लादेश के प्रोफ़ेसर अली रियाज़, जो अमेरिका की एलिनॉय स्टेट यूनिवर्सिटी में राजनीति विज्ञान के प्रोफ़ेसर और नॉन रेज़िडेंट सीनियर फ़ेलो हैं.  सवाल 1: पाकिस्तान, बांग्लादेश और भारत का न केवल भोगौलिक स्थिति एक है बल्कि तीनों देशों का औपनिवेशिक इतिहास भी एक ही है. तो सात दशकों के बाद भी, इन देशों के विकास की दिशा अलग क्यों दिखाई देती है?  आकार पटेल: मुझे नहीं लगता कि इन तीनों देशों के रास्ते एक-दूसरे से अलग हैं. हाल ही में, बांग्लादेश की जीडीपी में प्रति व्यक्ति आय भारत से बेहतर हो गई है, लेकिन निम्न मध्यम आय वाले देशों में तीनों देशों की हैसियत निचले स्तर की है. इन देशों में लैंगिक विकास भी समान है. हालांकि, बांग्लादेश में विकास प्रक्रिया में महिलाओं को अन्य देशों की तुलना में बेहतर तरीक़े से भाग लेने का अवसर मिला है. राजनीतिक तौर से भी, इन देशों के रास्ते लगभग एक जैसे हैं, यानी, बहुसंख्यक समूहों की राजनीति और जनहित के ख़िलाफ़ नीतियां.  डॉक्टर आयशा जलाल: जनसंख्या और अर्थव्यवस्था के मामले में इस क्षेत्र में पहले से ही कई अंतर थे. भारत के विभाजन के कारण, इन मतभेदों में उस समय और ज़्यादा अंतर हो गया जब पाकिस्तान ने शीत युद्ध के मद्देनजर अपनी अर्थव्यवस्था को भारत से अलग कर लिया और वैश्विक अर्थव्यवस्था में शामिल हो गया.  पाकिस्तान के पूर्वी हिस्से के बांग्लादेश बनने के बाद, इस देश ने जनरल ज़िया-उर-रहमान और जनरल हुसैन मोहम्मद इरशाद की सैन्य तानाशाही से पहले संसदीय लोकतंत्र का अनुभव किया, जो पाकिस्तान के राजनीतिक अनुभव के समानांतर था.  प्रोफ़ेसर अली रियाज़: कई मायनों में, इन देशों के रास्ते उनके संस्थानों की अलग व्यवस्था और प्रबंधन के कारण अलग-अलग रहे हैं. पाकिस्तान और बांग्लादेश दोनों को इस तरह के मज़बूत संस्थान कभी विरासत में नहीं मिले हैं और न ही उन्होंने बनाने की कोशिश की जो उनकी सही दिशा तय करते और उन्हें आगे बढ़ने में मदद देते.  सवाल 2: साल 1971 के युद्ध के बाद जब पूर्वी पाकिस्तान बांग्लादेश बना, तो उसकी आर्थिक स्थिति (पश्चिमी) पाकिस्तान से बेहतर नहीं थी. तो ऐसा क्या हुआ कि आज बांग्लादेश की अर्थव्यवस्था पाकिस्तान से बेहतर हो गई और जीडीपी में प्रति व्यक्ति आय के मामले में अब ये भारत से भी बेहतर हो गई है?  आकार पटेल: बांग्लादेश ने अपनी अर्थव्यवस्था में मैन्युफ़ैक्चरिंग का हिस्सा बढ़ाया है. यह एक अहम बात है क्योंकि इस सेक्टर से बहुत से लोगों को ऐसा रोज़गार मिलता है जिसमें बहुत अधिक कौशल की ज़रुरत नहीं होती. ख़ास तौर से गारमेंट्स मेन्यूफ़ैक्चरिंग सेक्टर में, जिसमें बांग्लादेश एक चैंपियन है. इस सेक्टर में बड़ी संख्या में महिलाऐं काम करती हैं. दूसरी ओर, भारत का कोई आर्थिक गोल नहीं है और ऐसा ख़ास तौर से 2014 के बाद से हुआ है. डॉक्टर आयशा जलाल: इस मामले में, पश्चिमी पाकिस्तान की तुलना में पूर्वी पाकिस्तान में भूमि सुधार बेहतर और अधिक प्रभावी थे. पश्चिमी पाकिस्तान में उच्च वर्ग और राज्य के गैर-निर्वाचित संस्थानों (सैन्य और नौकरशाही) के बीच संबंधों ने इस बात को सुनिश्चित किया कि सबसे पहले जूनियर पार्टनर के रूप में उस कंपनी में आर्थिक लाभ बने रहें जो उस समय पाकिस्तान को चला रही थी.  प्रोफ़ेसर अली रियाज़: जीडीपी की विकास दर को आर्थिक विकास को मापने के लिए सर्वोत्तम पैमाना नहीं माना जाना चाहिए. विकास के पैमाने को मानव विकास और मानवाधिकारों के संरक्षण को शामिल करके समझने की ज़रूरत है.  हालांकि, बांग्लादेश ने सामाजिक सूचकांकों और सकल राष्ट्रीय उत्पाद के मामले में महत्वपूर्ण प्रगति की है, जिसकी वजह प्राइवेट सेक्टर और ग़ैर-सरकारी संगठनों का साल 1991 के बाद से मिलकर मेहनत करना है. कुछ मामलों में, सरकार बदलने के बावजूद, नीतियों में बदलाव नहीं आया.  सैन्य और नागरिक नेताओं के बीच सत्ता संघर्ष और अंतरराष्ट्रीय सहायता एजेंसियों पर उनकी निर्भरता ने अपने देश की नीतियों को बदलने के प्रयासों को नाकाम किया है. सवाल 3: इस समय भारत एक हिंदू राज्य बनता नज़र आ रहा है और इसी तरह पाकिस्तान एक चरमपंथी इस्लामी राज्य बनता नज़र आता है. जबकि, बांग्लादेश ज़ाहिरी तौर पर धर्मनिरपेक्षता और धार्मिक राजनीति के बीच संतुलन बनाता दिख रहा है. क्या धर्म के तत्व ने इन देशों के विकास को प्रभावित किया है? अगर हां, तो कैसे?  आकार पटेल: बांग्लादेश की धर्मनिरपेक्षता की तरफ़ वापसी हाल के दिनों का एक क़दम है. उम्मीद की जा सकती है कि वो इस दिशा में आगे बढ़ता रहेगा, हालांकि इस बात की भी उम्मीद है कि यहां लोकतांत्रिक व्यवस्था की जड़ें मज़बूत होंगी और विपक्ष को बर्दाश्त किया जाएगा.  भारत का आर्थिक पतन उसके अपने कर्मों का नतीजा है और यह पतन पिछले कुछ वर्षों की नीतियों के कारण हुआ है. यह गिरावट उन नीतियों और फ़ैसलों के कारण आई है, जिन्होंने अर्थव्यवस्था और लोगों को नुक़सान पहुंचाया है. भारत में बहुसंख्यक आबादी के लिए यहां शासन का तरीक़ा और उसकी सत्तारूढ़ पार्टी लघु, मध्यम और दीर्घावधि के नकारात्मक प्रभाव पैदा कर रही है. डॉ. आयशा जलाल: धार्मिक राजनीति के मामले में बांग्लादेश की अपनी समस्याएं हैं. इस समय ऐसा लग रहा है कि अवामी लीग सरकार को यह एहसास बहुत देर में हुआ है कि उन सभी समूहों जिन्होंने पाकिस्तानी सेना की कार्रवाइयों का समर्थन किया था, ख़ास तौर से जमात-ए-इस्लामी, उनको सज़ाएं दे कर वो धर्म के राजनीतिकरण की एक अलग तस्वीर पेश करें.  हालांकि, यह सब कुछ बदल सकता है क्योंकि यह कोई बहुत समय पहले की बात नहीं है, जब अवामी लीग और बांग्लादेश नेशनल पार्टी दोनों ही सत्ता में बने रहने के लिए जमात-ए-इस्लामी पर निर्भर थे.  प्रोफ़ेसर अली रियाज़: अक्सर ऐसा होता है कि जो दिखता है हक़ीक़त उससे अलग होती है. इस सवाल में यह कहना कि बांग्लादेश इस मामले में संतुलन बना रहा है, अपने आप में स्पष्टीकरण का विषय है.  हाल के वर्षों में बांग्लादेश में असहिष्णुता बढ़ रही है, और ख़ास तौर से बांग्लादेश सत्तारूढ़ अवामी लीग ने अपने कुशासन को सही ठहराने के लिए धर्म का कार्ड खेलना शुरू कर दिया है.  सवाल 4: पाकिस्तान का सिक्योरिटी इस्टेब्लिशमेंट ज़रुरत से ज़्यादा ताक़तवर हो गया है, यानी वहां सेना का वर्चस्व पैदा हो गया है. लेकिन बांग्लादेश में उसकी आज़ादी के समय शेख़ मुजीब जैसे मज़बूत नागरिक राजनीतिक नेतृत्व के बावजूद, सैन्य वर्चस्व कैसे पैदा हुआ?  आकार पटेल: बांग्लादेश की राजनीति साल 1947 के बाद से लेकर साल 1971 से पहले तक के लंबे समय में पश्चिमी पाकिस्तान के अधीन रहने की वजह से कम विकसित रही. सेना इस राज्य की सबसे विकसित संस्था थी, और जब इसके नेतृत्व ने फ़ैसला किया, तो उसने पूरे राज्य पर क़ब्ज़ा कर लिया. डॉक्टर आयशा जलाल: इसका एक कारण तो बांग्लादेश की सेना की अपनी प्रकृति है, जिसमें कुछ ऐसे अधिकारी थे जिन्होंने स्वतंत्रता संग्राम में भाग लिया था और कुछ ने नहीं.  जनरल ज़िया-उर-रहमान के क़दम ने बांग्लादेश को उसी रास्ते पर डाल दिया, जो पाकिस्तान की स्थिति से अलग नहीं था. हालांकि, बंगलादेश की इस बात पर तारीफ़ ज़रूर की जानी चाहिए कि उन्होंने एक निर्वाचित सरकार से दूसरी निर्वाचित सरकार को सत्ता हस्तांतरण का सिलसिला बनाये रखा, जो पाकिस्तान में 2013 के चुनावों के बाद पहली बार हुआ.  प्रोफ़ेसर अली रियाज़: नागरिक नेतृत्व की ताक़त सैन्य हस्तक्षेप को रोकने की गारंटी नहीं होती है. असल बात यह होती है कि नेतृत्व और उन संस्थानों की प्रकृति क्या जो सैन्य हस्तक्षेप को रोकने में सक्षम हैं.  नेताओं का सीढ़ी दर सीढ़ी तानाशाही शासन (ऑथेरिटेरियन) की तरफ़ बढ़ने की वजह ने बांग्लादेश में सैन्य हस्तक्षेप की संभावना को जन्म दिया, जो साल 1990 तक चला. दुर्भाग्य से, हम आज फिर से वही स्थिति देख रहे हैं जिसमें एक छोटे से राजनीतिक अभिजात वर्ग और लॉ एंड आर्डर मेंटेन करने वाली एजेंसियों के अधिकारियों पर आधारित एक वर्ग ने एक शासक समूह का रूप धारण कर लिया है.  सवाल 5: भारत अपनी सुरक्षा के लिए चीन को और कुछ हद तक पाकिस्तान से ख़तरा महसूस करता रहा है. तो फिर वहां सैन्य सरकार क्यों नहीं बनी?  आकार पटेल: भारत 1947 से पहले से ही काफ़ी विकसित था और बाद में भी कांग्रेस के कारण राष्ट्रीय विकास में अच्छा प्रदर्शन करता रहा. इसलिए सेना को यहां इतने मौक़े नहीं मिल सके. इसके अलावा, भारत ने जिस तरह की व्यवस्था बनाई, उसमें सेना को नागरिक नौकरशाही के अधीन रखा गया था. पाकिस्तान और फिर बांग्लादेश दोनों ही ऐसी व्यवस्थाएं नहीं बना सके. डॉक्टर आयशा जलाल: इसके जवाब के लिए आपको मेरी किताब 'डेमोक्रेसी एंड अथॉरिटेरियनिज़्म इन साउथ एशिया' को देखना होगा. जैसा कि मैंने कहा है, इसका एक मुख्य कारण तो यह है कि जब कांग्रेस केंद्र में सत्ता में आई, तो वहां मज़बूत शासन व्यवस्था थी, जबकि पाकिस्तान को इस तरह का ढांचा नए सिरे से बनाना था.  दूसरा कारण यह था कि कांग्रेस की संगठनात्मक मशीनरी मुस्लिम लीग की संगठनात्मक मशीनरी की तुलना में कहीं अधिक मज़बूत और प्रभावी थी. और तीसरा, ये कि शीतयुद्ध के दौरान, भारत और पाकिस्तान ने बिलकुल विपरीत दिशाओं में यात्रा शुरू की, जिसमें पाकिस्तान एक वैश्विक पूंजीवादी व्यवस्था में उलझता चला गया और नेहरू के नेतृत्व में भारत अमेरिका और ब्रिटेन के साथ गठबंधन बनाने से परहेज़ करता रहा.  (अपनी किताब में डॉक्टर आयशा जलाल यह भी कहती हैं कि जिस तरह पाकिस्तान में धर्म के ज़रिये केंद्र सरकार को ताक़तवर बनाया गया था, उसी तरह नेहरू ने समाजवादी सुधारों के माध्यम से भारत को एक केंद्रीय शक्ति वाला देश बनाया).  प्रोफ़ेसर अली रियाज़: अकेले बाहरी ख़तरा कभी भी सैन्य हस्तक्षेप की वजह नहीं बना है. हालांकि, सेना सहित देश की सुरक्षा एजेंसियां एक ख़ास हैसियत हासिल करने के लिए एक औचित्य के तौर पर ज़रूर इसका इस्तेमाल करते हैं जो फिर स्थिति की दिशा निर्धारित करता है. भारत के नागरिक संस्थान और राजनीतिक दल इतने ताक़तवर थे कि उन्होंने सैन्य हस्तक्षेप को सीमित रखा, जबकि पाकिस्तान शुरू से ही सैन्य हस्तक्षेप को रोकने में नाकाम रहा. सवाल 6: वे कौन से मूल तत्व हैं जिनके कारण भारत में एक स्थिर लोकतांत्रिक व्यवस्था, संविधान का शासन और स्थिर राजनीतिक व्यवस्था का विकास हुआ?  आकार पटेल: कांग्रेस के तीन दशकों तक सत्ता में रहने और उसके आंतरिक नेतृत्व की स्थिरता की वजह से भारत में संवैधानिक लोकतंत्र मज़बूत हुआ. हालांकि आर्थिक और अन्य क्षेत्रों के प्रदर्शन पर इसकी आलोचना की जा सकती है, लेकिन राजनीतिक मामले काफ़ी हद तक बेहतर तरीक़े से चलाये गए. ये व्यवस्था स्थिर हो चुकी है, हालांकि हाल के घटनाक्रम चिंताजनक हैं. डॉक्टर आयशा जलाल: भारत में पहले से ही एक एकजुट और मज़बूत राजनीतिक दल था और उस देश में सैन्य हस्तक्षेप का कोई इतिहास नहीं था लेकिन अगर ऐसा हुआ तो इसे बदलना बहुत मुश्किल होगा.  (अपनी किताब में, डॉक्टर आयशा जलाल कहती हैं कि दावों के बावजूद, न तो लोकतांत्रिक और न ही धर्मनिरपेक्ष भारत और न ही सैन्य वर्चस्व और इस्लामिक पाकिस्तान ने अपने बहु-जातीय और बहुराष्ट्रीय राज्यों की एक राष्ट्रीय पहचान की भावना पैदा करने में कोई महत्वपूर्ण सफलता हासिल की है. यहां तक कि बांग्लादेश में एक साझी सांस्कृतिक परंपरा भी राष्ट्रीय एकता के लिए ज़्यादा अनुकूल नहीं हो सकी.) प्रोफ़ेसर अली रियाज़: जैसा कि मैंने पहले कहा है, कि मज़बूत संस्थाएं लोकतंत्र की संरक्षक होती हैं. इस मामले में अब तक भारत काफ़ी कामयाब रहा है. लेकिन साल 2014 के बाद से, भारत में संस्थाएं कमज़ोर हो गई हैं, जिसके नतीजा ये हुआ है कि वहां लोकतंत्र धीरे-धीरे कमज़ोर होता जा रहा है. अब भारत को एक निर्वाचित तानाशाही कहा जा सकता है.   सवाल 7: अगर देखा जाए तो पाकिस्तान की राजनीतिक व्यवस्था हमेशा ख़तरे में रही है. क्या पाकिस्तान में भारत की तरह स्थिरता आ सकती है, ख़ासकर ऐसे हालात में जब उसे क्षेत्र में कई तरह की समस्याओं का सामना करना पड़ रहा है?  आकार पटेल: पाकिस्तान इस समय एक स्थिर देश है और इस बात की संभावना कम है कि वहां सैन्य शासन का दौर वापस आएगा. इसका एक कारण यह है कि सेना अब मौजूदा राजनीतिक व्यवस्था में गहरी जड़ें जमा चुकी है. यह बहुत संभव है कि सी-पैक की बदौलत सेना पूरे क्षेत्र के एकीकरण से फ़ायदा उठा डॉक्टर आयशा जलाल: यह संभव तो है, लेकिन पाकिस्तान को क्षेत्र की शक्तियों के प्रति अपनी नीतियों की पूरी तरह नए सिरे से समीक्षा करनी होगी और देश को एक मज़बूत और शक्तिशाली संघ बनाना होगा.  प्रोफ़ेसर अली रियाज़: यह संभव तो है, लेकिन पाकिस्तान को क्षेत्र की शक्तियों के प्रति अपनी नीतियों की पूरी तरह नए सिरे से समीक्षा करनी होगी और देश को एक मज़बूत और शक्तिशाली संघ बनाना होगा.  प्रोफ़ेसर अली रियाज़: पाकिस्तान में लोकतंत्र की कमी में क्षेत्रीय स्थिति की नाममात्र की भूमिका है. इसके मुख्य कारण सेना का असंतुलित, ताक़त और प्रभाव, कमज़ोर संस्थाएं और राजनीतिक दलों की बिना सोचीसमझी नीति से सहमत होना और आभिजात वर्ग को सुरक्षा देने वाली सामाजिक संरचना भी देश में अस्थिरता की बुनियादी वजह है.  सवाल 8: मौजूदा स्थिति को देखते हुए क्या बांग्लादेश में स्थिरता क़ायम रह सकेगी?  आकार पटेल: जब तक विपक्ष के लिए जगह नहीं बनाई जाती तब तक लोकतंत्र अस्थिर रहेगा. इस लिहाज से अगले साल होने वाले चुनाव बहुत अहम होंगे. डॉक्टर आयशा जलाल: बांग्लादेश में विपक्ष ने पिछले चुनावों का बहिष्कार किया था, इसलिए वहां की स्थिति में पहले से ही अस्थिरता का एक अहम तत्व मौजूद है.  प्रोफ़ेसर अली रियाज़: बांग्लादेश में ज़ाहिरी तौर पर राजनीतिक स्थिरता की भारी क़ीमत चुकानी पड़ी है. यहां का लोकतांत्रिक वातावरण चरमरा गया है, अभिव्यक्ति की स्वतंत्रता में गिरावट आई है, सार्वजनिक सभा आयोजित करने का अधिकार छीन लिया गया है और विपक्ष लगातार मुक़दमों का सामना कर रहा है.  और सबसे बढ़कर यह कि पूरी चुनावी व्यवस्था को इस हद तक जकड़ दिया गया है, कि सत्ताधारी दल की जीत निश्चित हो जाए. ऐसी स्थितियां कभी भी लंबे समय तक नहीं रहती हैं.  सवाल 9: क्‍या आपको ऐसी संभावना दिखाई देती हैं, कि पाकिस्‍तान और भारत अपने विवादों को सुलझा लें और फिर बांग्लादेश के साथ सार्क को एक प्रभावी मंच बना सकें?  आकार पटेल: मुझे लगता है कि इसके अलवा कोई रास्ता नहीं है. जब भारत अपनी अल्पसंख्यकों को नुक़सान पहुंचाने की अपनी इच्छा छोड़ देगा और क्षेत्रीय स्थिति स्थिर हो जाएगी, तो बेहतर संपर्क का सिलसिला बढ़ेगा. सीमाओं के पार माल, सेवाओं और लोगों की स्वतंत्र आवाजाही का समय दूर नहीं है और मेरा अनुमान है कि ऐसा होने में ज़्यादा से ज़्याद दो दशक लगेंगे.  डॉक्टर आयशा जलाल: जी नहीं. यह तब तक संभव नहीं है जब तक मोदी और अमित शाह सत्ता में हैं.  प्रोफ़ेसर अली रियाज़: सार्क अब अपनी मौत ख़ुद मर चुका है, बेहतर है कि इसे हम औपचारिक तौर पर दफ़ना दें. भारत और पाकिस्तान के बीच संबंध हमेशा तनावपूर्ण रहेंगे क्योंकि तनाव से दोनों देशों की विभिन्न राजनीतिक और सैन्य भूमिकाओं को फ़ायदा होता है.  इस तनाव का एक अपना आर्थिक आयाम है. हालांकि, इसका यह मतलब नहीं है कि इन स्थितियों में सुधार नहीं किया जा सकता है, लेकिन इन पर क्षेत्रीय स्तर पर किसी व्यवस्था के बजाय, हर विवाद को द्विपक्षीय बातचीत के माध्यम से हल करने या स्थिति में सुधार करने की कोशिश की जानी चाहिए.  जहां तक पाकिस्तान और बांग्लादेश के संबंधों का सवाल है, इसके लिए ज़रूरी है कि पाकिस्तान अपनी सेना के हाथों बंगालियों के नरसंहार के लिए माफ़ी मांगे. यह एक ऐसा क़दम है जिसके बिना बात आगे नहीं बढ़ेगी. सवाल 10: आंकड़े बताते हैं कि भारत, पाकिस्तान और बांग्लादेश में आर्थिक विकास हुआ है, हालांकि इन देशों की बड़ी आबादी ग़रीबी रेखा से नीचे जीवन बिता रही है. क्या इन देशों के ग़रीबों के लिए कोई उम्मीद है, या यह ग़ैर-बराबरी बरक़रार रहेगी?  आकार पटेल: आर्थिक रूप से कोई ज़्यादा उम्मीद नहीं है. ऑटोमेशन और आर्टिफ़िशियल इंटेलिजेंस का मतलब ये होगा कि विकसित देश बनने के पारंपरिक मार्ग या तो बंद हो जायेंगे या बंद होने के क़रीब पहुंच जाएंगे (पारंपरिक मार्ग का मतलब है असेंबली प्लांट और मैन्युफ़ैक्चरिंग).  इन तीनों देशों को यह तय करना होगा कि बड़ी संख्या में अपने लोगों की ज़रूरतों को पूरा करने के लिए वो क्या करें. जिनके पास संसाधन नहीं हैं या उनकी कमी है उनके लिए सरकार को कुछ करना होगा. धन का वितरण बहुत अधिक असंतुलित तरीक़े से होगा जिसमें बहुत कम लोगों के पास अपार धन होगा.  भारत में ये स्थिति हो चुकी है जहां छह किलो मुफ़्त चावल, गेहूं या दाल पाने के लिए हर महीने 80 करोड़ लोगों को लाइन में लगना पड़ता है और इसके साथ ही इसी देश में एशिया के सबसे अमीर लोग भी रहते हैं.  डॉक्टर आयशा जलाल: उम्मीद तो हमेशा रहती है. लेकिन विशेषाधिकार प्राप्त वर्ग अपने विशेषाधिकारों को कभी नहीं छोड़ेगा, उसे सड़कों और गलियों में संघर्ष के ज़रिये विशेषाधिकारों को छोड़ने पर मजबूर होना पड़ेगा.  प्रोफ़ेसर अली रियाज़: बढ़ती असमानता निश्चित नहीं थी, लेकिन यह उन आर्थिक नीतियों का नतीजा है, जो इन देशों की सरकारों ने बनाई. इन देशों की वर्तमान नीतियां ग़रीबों के ख़िलाफ़ हैं, जिन्होंने कमज़ोर वर्गों को पिछड़ेपन की ओर धकेल दिया है.  इन नीतियों को बदलने के लिए बड़ी राजनीतिक इच्छाशक्ति की ज़रुरत है, दुर्भाग्य से इसका अभाव है. इसके अलावा, वर्तमान राजनीतिक परिदृश्य में, कोई भी ऐसा राजनीतिक आंदोलन या ताक़त दिखाई नहीं दे रही है जो वर्तमान आर्थिक व्यवस्था को चुनौती देने या इसे सुधारने की कोशिश करने का साहस रखती हो.  सवाल 11: इन तीनों देशों के समाजों में नस्लीय और सांप्रदायिक दरारों का भविष्य क्या है?  आकार पटेल: मुझे इन तीनों समाजों में निकट भविष्य में धर्मनिरपेक्षता और बहुलवाद का भविष्य दिखाई दे रहा है. मुझे लगता है कि अगले दो या ढाई दशकों में ऐसा समय आ सकता है. डॉक्टर आयशा जलाल: दक्षिण एशिया के ये राज्य भविष्य बनाने के लिए बदलते रहे हैं और बदलते रहेंगे.  प्रोफ़ेसर अली रियाज़: काश मुझे इसकी उम्मीद होती, लेकिन मुझे नहीं है. इस तरह का विभाजन जानबूझकर किया गया है और इसे राजनीतिक लाभ के लिए इस्तेमाल किया गया है. दक्षिण एशिया के राज्य अपने अल्पसंख्यकों की रक्षा करने में बुरी तरह विफल रहे हैं.  जब तक उनकी राजनीति में कोई बड़ा बदलाव नहीं आता है, तब तक स्थिति और ख़राब होती जाएगी. असहिष्णुता तेज़ी से बढ़ती जा रही है. फ़िलहाल उम्मीद की किरण यह है कि इनमें से ज़्यादातर अल्पसंख्यक लोग असहिष्णुता के ख़िलाफ़ हैं.  (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
माना जा रहा है कि बांग्लादेश की सत्तारूढ़ अवामी लीग सरकार ने 1972 के धर्मनिरपेक्ष संविधान की वापसी का फ़ैसला कर लिया है और इसके साथ ही राष्ट्रीय धर्म के तौर पर इस्लाम की मान्यता ख़त्म कर दी जाएगी. ये फ़ैसला ऐसे वक़्त में लिए जाने की चर्चा है जब देश में ईशनिंदा की अफ़वाहों को लेकर हिंदुओं पर हमले हो रहे हैं.  13 अक्टूबर से शुरू हुए ऐसे हमलों में अब तक आठ लोगों की मौत हुई है और सैकड़ों हिंदुओं के घर और दर्जनों मंदिरों में तोड़फोड़ की घटनाएं सामने आ रही हैं.  कट्टरपंथी इस्लाम समर्थकों ने अवामी लीग सरकार को धमकी देते हुए कहा है कि अगर 1972 के धर्मनिरपेक्ष संविधान को वापस लाने के लिए प्रस्तावित विधेयक को संसद में पेश किया तो और अधिक हिंसा होगी. साल 1988 में सैन्य शासक एचएम इरशाद ने इस्लाम को राष्ट्रीय धर्म घोषित किया था.  यहां तक कि ढाका शहर के पूर्व मेयर सईद खोकोन जैसे कुछ अवामी लीग के नेताओं ने भी सूचना मंत्री मुराद हसन की उस घोषणा का विरोध किया है जिसमें उन्होंने कहा कि बांग्लादेश एक धर्मनिरपेक्ष देश है और राष्ट्रपिता शेख़ मुजीबुर्रहमान द्वारा बनाए गए 1972 के संविधान की देश में वापसी होगी. सईद खोकोन ने इस फ़ैसले के समय पर सवाल उठाते हुए कहा है कि ''ये आग में धी का काम करेगा.''  मुराद हसन ने कहा कि '' हमारे शरीर में स्वतंत्रता सेनानियों का ख़ून है, किसी भी क़ीमत पर हमें 1972 के संविधान की ओर वापस जाना होगा. संविधान की वापसी के लिए मैं संसद में बोलूंगा... कोई नहीं बोलेगा तो भी मुराद संसद में बोलेगा.''  सूचना मंत्री मुराद हसन ने एक सार्वजनिक आयोजन में कहा, '' मुझे नहीं लगता कि इस्लाम हमारा राष्ट्रीय धर्म है. हम 1972 का संविधान वापस लाएंगे. हम बिल को प्रधानमंत्री शेख़ हसीना के नेतृत्व में संसद में अधिनियमित करवाएंगे. जल्द ही हम 1972 के धर्मनिरपेक्ष संविधान को फिर अपनाएंगे.''  अगर ऐसा होता है तो आने वाले वक़्त में 90 प्रतिशत से अधिक मुस्लिम आबादी वाले बांग्लादेश का राजकीय धर्म इस्लाम नहीं होगा.  एलान का विरोध और हिंसा की धमकी जमात-ए-इस्लामी और हिफ़ाज़त-ए-इस्लाम जैसे कट्टरपंथी समूहों के मौलवियों ने धमकी दी कि अगर ऐसा कोई बिल पेश किया गया तो एक ख़ूनी अभियान शुरू हो जाएगा. हिफ़ाज़त के महासचिव नुरुल इस्लाम जिहादी ने कहा है, "इस्लाम राज्य धर्म था, यह राज्य धर्म है, यह राज्य धर्म रहेगा. इस देश को मुसलमानों ने आज़ाद किया और उनके धर्म का अपमान नहीं किया जा सकता. इस्लाम को राजकीय धर्म बनाए रखने के लिए हम हर बलिदान देने को तैयार हैं." यहां तक कि पूर्व मेयर खोकोन जैसे अवामी लीग के नेताओं ने भी मुराद हसन की घोषणा का विरोध इस आधार पर किया है कि "पार्टी के भीतर  इस पर विस्तार से चर्चा नहीं की गई."  कुछ लीग के नेता ये भी मानते हैं कि 'मुराद हसन का क़द बतौर नेता इतना बड़ा एलान करने योग्य नहीं है और अगर वो ये कर रहे हैं तो उन्हें प्रधानमंत्री शेख़ हसीना का पूरा समर्थन है.'  नाम न छापने की शर्त पर एक शीर्ष अवामी लीग नेता ने कहा,  ''अगर इस तरह की घोषणा से पहले शेख़ हसीना को इसकी जानकारी नहीं होती, वो भी ऐसे समय में जब देश में हिंदुओं के ख़िलाफ़ इतनी हिंसा हो रही है, तो निश्चित रूप से मुराद हसन को पार्टी हाईकमान से डांट मिलती. चूंकि ऐसा नहीं हुआ है, इसलिए यह मानना उचित होगा कि प्रधानमंत्री ने इस फ़ैसले को हरी झंडी दे दी है.'' मुराद हसन ने ये घोषणा 14 अक्टूबर को की. इससे ठीक एक दिन पहले  मुस्लिम भीड़ ने कुमिल्ला, चांदपुर, फेनी, नोआखाली और चटगांव में हिंदू मंदिरों पर हमला किया. दरअसल एक हिंदू भगवान के चरणों में इस्लाम के धार्मिक ग्रंथ क़ुरान की एक तस्वीर फ़ेसबुक पर वायरल हुई जिसके बाद हिंसा शुरू हुई.  ये हिंसा 23 ज़िलों में फैल गई जिसे देखते हुए पीएम शेख़ हसीना को दंगों को नियंत्रित करने के लिए सीमा रक्षक सैनिकों और एलीट रैपिड एक्शन बटालियन (आरएबी) की इकाइयों की तैनाती करनी पड़ी.   पुलिस ने साढ़े तीन सौ से अधिक दंगाइयों को गिरफ़्तार किया जिनमें कुमिल्ला के वो दो  दुकानदार भी शामिल है जिन्होंने कथित तौर पर क़ुरान को हिंदू देवता के चरणों में रखा था और फिर इस तस्वीर को वायरल किया. इनमें से एक फ़ोयाज़ अहमद हैं जिन्होंने कई सालों तक सऊदी अरब में नौकरी की और फिर बांग्लादेश आकर अपना बिज़नेस शुरू किया.   अवामी लीग ने बीएनपी और जमात ए इस्लामी जैसे इस्लामी विपक्षी दलों पर धार्मिक दंगों को भड़काने और हिदुओं के बड़े त्योहार दुर्गा पूजा को बाधित करने का आरोप लगाया है. अवामी लीग की कोमिल्ला महिला विंग की नेता आयशा ज़मान ने बीबीसी को बताया, "हिन्दू भगवान के चरणों में जो कुरान रखी गई वह सऊदी अरब में छपी थी. बीएनपी के मेयर मोनिरुल इस्लाम सक्कू और व्यवसायी फ़ोयाज़ ने इसे इकबाल हुसैन की मदद से हिंदू देवता के क़दमों में रखा. सीसीटीवी फ़ुटेज में इकबाल ऐसा करते हुए दिख रहा है. यह मुसलमानों को उकसाने का एक सुनियोजित प्रयास था."  आज से पांच साल पहले नासिरनगर में भी इसी समय के आस-पास सोशल मीडिया का इस्तेमाल इस तरह की तस्वीर वायरल करने के लिए किया गया था. 1971 में  जब बांग्लादेश बना तो इसकी पहचान एक धर्मनिरपेक्ष राष्ट्र के रूप में बनी और इसका आधार बंगाली सांस्कृतिक और भाषाई राष्ट्रवाद रहा, जिसने पाकिस्तान की रूढ़िवादी इस्लामी प्रथाओं को समाप्त किया. 1972 में लागू हुए बांग्लादेश के संविधान ने सभी धर्मों की समानता को सुनिश्चित किया. लेकिन पाकिस्तान से आज़ादी के महज़ चार साल बाद यहां एक ख़ूनी तख़्तापलट हुआ और देश के संस्थापक शेख़ मुजीबुर्रहमान की उनके परिवार के साथ हत्या कर दी गई. केवल दो बेटियां वर्तमान प्रधानमंत्री शेख़ हसीना और उनकी बहन शेख़ रेहाना बच गईं. सैन्य शासक जनरलों ज़ियाउर्रहमान और एच एम इरशाद ने जमात ए इस्लामी जैसी इस्लामिक पार्टियों को समर्थन दिया. उन्हें चुनाव आयोग के साथ पंजीकरण करने की अनुमति दी और इस्लाम को राजकीय धर्म के रूप में स्थापित किया. सैन्य तख़्तापलट पर किताब "मिडनाइट मैसेकर" के लेखक सुखरंजन दासगुप्ता कहते हैं, "सैन्य शासक अवामी लीग को हाशिए पर लाना चाहते थे इस प्रयास में अवामी लीग के ख़िलाफ़ एक राजनीतिक आधार बनाने की कोशिश हुई. उन्होंने अवामी लीग के बंगाली राष्ट्रवाद का मुक़ाबला करने के लिए पाकिस्तान के तरह की इस्लामवादी राजनीति का विकल्प चुना. ज़िया और इरशाद दोनों ने ऐसी पार्टियां बनाईं जिन्होंने धार्मिक कार्ड खेला.''  अवामी युवा नेता और "डिजिटल बांग्लादेश' के आयोजक सूफ़ी फ़ारूक़ कहते हैं, ''इरशाद शराब पीने और महिलाओं के प्रति अपने रुझान के लिए जाने जाते थे, उन्होंने शायद ही कभी प्रार्थना की होगी. उन्होंने कुछ कविताएँ लिखीं. लेकिन उनके लिए इस्लाम एक राजनीतिक उपकरण था जैसे कि जिन्ना के लिए था जो सूअर का मांस खाते थे और स्कॉच व्हिस्की पीते थे और शायद ही कभी नमाज़ पढ़ी." ''सैन्य शासन के दो दशक के दौरान और सत्ता में बीएनपी और जमात ए इस्लामी गठबंधन सरकार की अवधि में (1991- 1996 और 2001- 2006) हिंदुओं को भारी उत्पीड़न का सामना करना पड़ा और हज़ारों लोगों ने भारत में शरण ले ली. बांग्लादेश की 22 प्रतिशत आबादी वाले हिंदू, साल 2010 की जनगणना में 10 प्रतिशत से भी कम हो गए.'' ''लेकिन बांग्लादेश सांख्यिकी विभाग के अनुसार, अवामी लीग के शासन के पिछले दस वर्षों में हिंदुओं की आबादी 12 प्रतिशत हो गई है. ये बताता है कि हिंदुओं का पलायन कम हो गया है.'' 'चुनाव के वक़्त हिंदुओं के ख़िलाफ़ होती है हिंसा' पूर्व सूचना मंत्री तराना हलीम का कहना है कि देश का इस्लामी माहौल चुनावों में हिंदुओं को निशाना बनाता है. वह कहती हैं, ''दुर्गा पूजा के दौरान हुई इस हिंदू विरोधी हिंसा को उसी संदर्भ में देखा जाना चाहिए. अफगानिस्तान में तालिबान की वापसी से इस्लामवादियों को बढ़ावा मिला है, लेकिन दिसंबर 2023 में होने वाले संसदीय चुनावों में अवामी लीग की ही दोबारा जीत होगी.''  प्रधानमंत्री के विशेष सहायक और वर्तमान समय में ऑक्सफ़ोर्ड फ़ेलो बैरिस्टर शाह अली फ़राद कहते हैं,  ''ये शर्मनाक है, हमें  हर क़ीमत पर हिंदुओं की रक्षा करनी होगी. ''           यही कारण है कि प्रधानमंत्री शेख़ हसीना ने संभवत: 1972 के धर्मनिरपेक्ष संविधान की वापसी की योजना बनाई है.   (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
फ़र्ज़ करें आप कराची में रहने वाली चौथी नस्ल के बंगाली हैं.  ज़्यादा संभावना है कि आप ग़रीब हैं लेकिन हर ग़रीब की तरह आपको भी अपने बच्चों को पढ़ाने का बहुत शौक़ है. फ़र्ज़ करें कि आप कुछ ख़ुश क़िस्मत भी हैं क्योंकि न सिर्फ़ आपकी बच्ची को पढ़ने का बहुत शौक़ है बल्कि उसे 'सिटिज़न फाउंडेशन' नाम की संस्था के स्कूल में फ्री शिक्षा भी मिल रही है. बच्ची हर क्लास में टॉप करके आगे बढ़ती जा रही है. डॉक्टर, पायलट या मार्क ज़ुकरबर्ग बनने के सपने देखती है. आप भी उसे सपने देखने से नहीं रोक सकते और बच्ची ये सपने देखते-देखते नवीं क्लास में पहुँच जाती है और वहां उसे बताया जाता है कि वो दसवीं क्लास का बोर्ड का इम्तिहान नहीं दे सकती क्योंकि आप के पास पहचान पत्र नहीं है. आपके माँ-बाप भी यहीं पैदा हुए थे. उनके माँ-बाप भी यहीं पले बढ़े थे.  आपके पिता के पास पहचान पत्र भी था आपके पास भी अपना बर्थ सर्टिफ़िकेट, बच्ची का बर्थ सर्टिफ़िकेट मौजूद है.  लेकिन कंप्यूट्राइज़्ड पहचान पत्र आए तो सरकार ने अपने ही बनाए हुए नागरिकता क़ानून का उल्लंघन करते हुए आपको सरकारी रिकॉर्ड से ग़ायब कर दिया. आपकी बच्ची के सपने नौवीं क्लास के साथ दम तोड़ जाएंगे वो कभी दसवीं क्लास का इम्तेहान नहीं दे सकेगी. फ़र्ज़ करें आप एक बंगाली नौजवान हैं. आपको कुछ करना नहीं आता, बस गाड़ी चलानी सीख ली थी. कराची ज़ालिम शहर है मगर इतना ज़ालिम भी नहीं.  सरकारी ट्रांसपोर्ट नहीं है तो प्राइवेट बसों पर चलता है. देश के दूसरे क्षेत्रों से बुरा ड्राइवर भी आता है तो 20 हज़ार की नौकरी पकड़ लेता है. आप का जन्म तो यहीं हुआ है, शहर के रास्ते भी जानते हैं लेकिन ड्राइवर की नौकरी के लिए ड्राइविंग लाइसेंस चाहिए और उसके लिये क्या चाहिए? जी हां पहचान पत्र.  आपके पिता के पास था, आपके पास नहीं है. कराची में ड्राइवर बनने का सपना देखना बंद कर दें. फ़र्ज़ करें आप चार बच्चों की माँ हैं और उनके सिर पर छत रखने के लिए, उनका पेट पालने के लिए किसी सेठ के घर में झाड़ू लगाती हैं. सेठ मेहरबान है, एक वक़्त का खाना देता है, सिर्फ़ 10 घंटे काम लेता है और इतवार की छुट्टी भी देता है लेकिन तनख्वाह कम देता है. आपने मोहल्ले वालों से सुना है कि सरकार ने बेनज़ीर के नाम पर एक प्रोग्राम रखा है जिसमें आप जैसी मेहनतकश महिलाओं को हर महीने कुछ हज़ार रुपये मिलते हैं. आपको पता है कि ये अफ़वाह नहीं है. आपकी जानने वालियों को, सहेलियों को ये पैसे हर महीने मिलते हैं. वो कुछ हज़ार रुपये जिनसे बच्चों के जूते ख़रीदे जा सकते हैं, महीने में एक बार चिकन खाया जा सकता है. वो कुछ हज़ार रुपये आपको नहीं मिल सकते क्योंकि आप बंगाली हैं, आपके पास पहचान पत्र नहीं है. आपके पिता के पास था.  आपको अंदाज़ा है कि इस देश के साथ एक घटना घटी थी, आपके जन्म से पहले बंगालियों ने लड़कर अपना देश बना लिया था, बांग्लादेश.  लेकिन जब वो देश बना तो आपका पिता पाकिस्तानी था और यहां कराची में केकड़े पकड़ता था. फ़र्ज़ करें आप बंगाली हैं और कराची में रहते हैं और कोई आपसे पूछे कि कराची में कितने बंगाली रहते हैं तो आपके पास कोई जवाब नहीं है. 20 लाख या 30 लाख.  आबादी की गिनती करने वाले भी आपको भूल चुके हैं.  इमरान ख़ान से उम्मीद उनको ये भी याद नहीं कि आप वो बांग्लादेशी नहीं हैं जो 1980 के दशक में पूरा भारत पैदल चल कर रोज़ी रोटी की तलाश में कराची पहुंचे थे.  अब वो बांग्लादेश इतना विकास कर चुका है कि हमारा सेठ रहता तो कराची में है लेकिन फ़ैक्ट्री ढाका के मज़ाफ़ात में टेक्स फ्री ज़ोन में लगाता है. फ़र्ज़ करें आप कराची मे रहने वाले बंगाली हैं तो आपने ज़िन्दगी में सिर्फ़ एक बार सपना देखा था जब इमरान ख़ान कराची आए थे जलसे में खड़े हो कर कहा था कि आप लोगों को नागरिकता मिलेगी.  वैसे तो पूरे पकिस्तान को इमरान ख़ान से इश्क़ है लेकिन उस भाषण के बाद जितना इश्क़ बंगालियों को इमरान ख़ान से हुआ, जितनी दुआएं उसके लिए बंगालियों के दिलों से निकलीं, वो इमरान ख़ान को पहले कभी न मिली होंगी. अभी भी कराची के बंगाली इमरान ख़ान से उम्मीद लगा कर बैठे हैं. साथ-साथ ख़ौफ़ भी है कि उनके मंत्री और सलाहकार वो पुरानी सलाह न देदें कि ये कराची के बंगाली क्या कर लेंगे, आगे समुंदर है. काश इमरान ख़ान एक बार मच्छर कॉलोनी आएं और देखें कि आगे समुंदर है, वाली बात कितनी अर्थहीन है. हम तो पहले ही समुंदर पर कचरा डाल कर उस पर घर बना कर बैठे हैं. फ़र्ज़ करें आप बंगाली हैं.  आपकी नवीं क्लास तक टॉप करने वाली बेटी, डॉक्टर, पायलट, मार्क ज़ुकरबर्ग बनने का सपना देखने वाली बेटी अब घर में बैठी है और उसकी शादी होनी है. बेटी होशियार है, दसवीं क्लास में टॉप ना करने का ग़म पता नहीं भूल सकी है या नहीं लेकिन उसका ज़िक्र नहीं करती.  मोहल्ले के मदरसे में या स्कूल जा कर बच्चों को पढ़ा भी आती है.  अब उसका रिश्ता देखने आएंगे तो बेटी चाय भी पेश करेगी और औपचारिकता के बाद रिश्ता लाने वाले पूछेंगे, बेटी का पहचान पत्र है? (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
फ़र्ज़ करें आप कराची में रहने वाली चौथी नस्ल के बंगाली हैं.  ज़्यादा संभावना है कि आप ग़रीब हैं लेकिन हर ग़रीब की तरह आपको भी अपने बच्चों को पढ़ाने का बहुत शौक़ है. फ़र्ज़ करें कि आप कुछ ख़ुश क़िस्मत भी हैं क्योंकि न सिर्फ़ आपकी बच्ची को पढ़ने का बहुत शौक़ है बल्कि उसे 'सिटिज़न फाउंडेशन' नाम की संस्था के स्कूल में फ्री शिक्षा भी मिल रही है. बच्ची हर क्लास में टॉप करके आगे बढ़ती जा रही है. डॉक्टर, पायलट या मार्क ज़ुकरबर्ग बनने के सपने देखती है. आप भी उसे सपने देखने से नहीं रोक सकते और बच्ची ये सपने देखते-देखते नवीं क्लास में पहुँच जाती है और वहां उसे बताया जाता है कि वो दसवीं क्लास का बोर्ड का इम्तिहान नहीं दे सकती क्योंकि आप के पास पहचान पत्र नहीं है. आपके माँ-बाप भी यहीं पैदा हुए थे. उनके माँ-बाप भी यहीं पले बढ़े थे.  आपके पिता के पास पहचान पत्र भी था आपके पास भी अपना बर्थ सर्टिफ़िकेट, बच्ची का बर्थ सर्टिफ़िकेट मौजूद है.  लेकिन कंप्यूट्राइज़्ड पहचान पत्र आए तो सरकार ने अपने ही बनाए हुए नागरिकता क़ानून का उल्लंघन करते हुए आपको सरकारी रिकॉर्ड से ग़ायब कर दिया. आपकी बच्ची के सपने नौवीं क्लास के साथ दम तोड़ जाएंगे वो कभी दसवीं क्लास का इम्तेहान नहीं दे सकेगी. फ़र्ज़ करें आप एक बंगाली नौजवान हैं. आपको कुछ करना नहीं आता, बस गाड़ी चलानी सीख ली थी. कराची ज़ालिम शहर है मगर इतना ज़ालिम भी नहीं.  सरकारी ट्रांसपोर्ट नहीं है तो प्राइवेट बसों पर चलता है. देश के दूसरे क्षेत्रों से बुरा ड्राइवर भी आता है तो 20 हज़ार की नौकरी पकड़ लेता है. आप का जन्म तो यहीं हुआ है, शहर के रास्ते भी जानते हैं लेकिन ड्राइवर की नौकरी के लिए ड्राइविंग लाइसेंस चाहिए और उसके लिये क्या चाहिए? जी हां पहचान पत्र.  आपके पिता के पास था, आपके पास नहीं है. कराची में ड्राइवर बनने का सपना देखना बंद कर दें. फ़र्ज़ करें आप चार बच्चों की माँ हैं और उनके सिर पर छत रखने के लिए, उनका पेट पालने के लिए किसी सेठ के घर में झाड़ू लगाती हैं. सेठ मेहरबान है, एक वक़्त का खाना देता है, सिर्फ़ 10 घंटे काम लेता है और इतवार की छुट्टी भी देता है लेकिन तनख्वाह कम देता है. आपने मोहल्ले वालों से सुना है कि सरकार ने बेनज़ीर के नाम पर एक प्रोग्राम रखा है जिसमें आप जैसी मेहनतकश महिलाओं को हर महीने कुछ हज़ार रुपये मिलते हैं. आपको पता है कि ये अफ़वाह नहीं है. आपकी जानने वालियों को, सहेलियों को ये पैसे हर महीने मिलते हैं. वो कुछ हज़ार रुपये जिनसे बच्चों के जूते ख़रीदे जा सकते हैं, महीने में एक बार चिकन खाया जा सकता है. वो कुछ हज़ार रुपये आपको नहीं मिल सकते क्योंकि आप बंगाली हैं, आपके पास पहचान पत्र नहीं है. आपके पिता के पास था.  आपको अंदाज़ा है कि इस देश के साथ एक घटना घटी थी, आपके जन्म से पहले बंगालियों ने लड़कर अपना देश बना लिया था, बांग्लादेश.  लेकिन जब वो देश बना तो आपका पिता पाकिस्तानी था और यहां कराची में केकड़े पकड़ता था. फ़र्ज़ करें आप बंगाली हैं और कराची में रहते हैं और कोई आपसे पूछे कि कराची में कितने बंगाली रहते हैं तो आपके पास कोई जवाब नहीं है. 20 लाख या 30 लाख.  आबादी की गिनती करने वाले भी आपको भूल चुके हैं.  इमरान ख़ान से उम्मीद उनको ये भी याद नहीं कि आप वो बांग्लादेशी नहीं हैं जो 1980 के दशक में पूरा भारत पैदल चल कर रोज़ी रोटी की तलाश में कराची पहुंचे थे.  अब वो बांग्लादेश इतना विकास कर चुका है कि हमारा सेठ रहता तो कराची में है लेकिन फ़ैक्ट्री ढाका के मज़ाफ़ात में टेक्स फ्री ज़ोन में लगाता है. फ़र्ज़ करें आप कराची मे रहने वाले बंगाली हैं तो आपने ज़िन्दगी में सिर्फ़ एक बार सपना देखा था जब इमरान ख़ान कराची आए थे जलसे में खड़े हो कर कहा था कि आप लोगों को नागरिकता मिलेगी.  वैसे तो पूरे पकिस्तान को इमरान ख़ान से इश्क़ है लेकिन उस भाषण के बाद जितना इश्क़ बंगालियों को इमरान ख़ान से हुआ, जितनी दुआएं उसके लिए बंगालियों के दिलों से निकलीं, वो इमरान ख़ान को पहले कभी न मिली होंगी. अभी भी कराची के बंगाली इमरान ख़ान से उम्मीद लगा कर बैठे हैं. साथ-साथ ख़ौफ़ भी है कि उनके मंत्री और सलाहकार वो पुरानी सलाह न देदें कि ये कराची के बंगाली क्या कर लेंगे, आगे समुंदर है. काश इमरान ख़ान एक बार मच्छर कॉलोनी आएं और देखें कि आगे समुंदर है, वाली बात कितनी अर्थहीन है. हम तो पहले ही समुंदर पर कचरा डाल कर उस पर घर बना कर बैठे हैं. फ़र्ज़ करें आप बंगाली हैं.  आपकी नवीं क्लास तक टॉप करने वाली बेटी, डॉक्टर, पायलट, मार्क ज़ुकरबर्ग बनने का सपना देखने वाली बेटी अब घर में बैठी है और उसकी शादी होनी है. बेटी होशियार है, दसवीं क्लास में टॉप ना करने का ग़म पता नहीं भूल सकी है या नहीं लेकिन उसका ज़िक्र नहीं करती.  मोहल्ले के मदरसे में या स्कूल जा कर बच्चों को पढ़ा भी आती है.  अब उसका रिश्ता देखने आएंगे तो बेटी चाय भी पेश करेगी और औपचारिकता के बाद रिश्ता लाने वाले पूछेंगे, बेटी का पहचान पत्र है? (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
बीते कई दिनों से जम्मू-कश्मीर प्रदेश कांग्रेस में एक तरह की उथल-पुथल मची हुई है. कांग्रेस के कई वरिष्ठ नेताओं ने पार्टी में अपने पदों से इस्तीफ़ा देकर पार्टी के मौजूदा प्रदेश नेतृत्व के ख़िलाफ़ खुलकर बग़ावत कर दी है. जम्मू-कश्मीर प्रदेश कांग्रेस के जिन नेताओं ने हाल में अपने पदों से इस्तीफ़ा दिया, उन सभी को पार्टी के वरिष्ठ नेता और राज्य के पूर्व मुख्यमंत्री ग़ुलाम नबी आज़ाद का करीबी समझा जाता है.  नेताओं के इस्तीफ़ों के बाद राज्य में कांग्रेस और ग़ुलाम नबी आज़ाद को लेकर कई तरह की अटकलें लगाई जा रही हैं. हालांकि, आज़ाद ने बीबीसी के साथ बातचीत में इन अटकलों को ख़ारिज किया है. ग़ुलाम नबी आज़ाद ने एक सवाल के जवाब में बीबीसी को बताया, "मेरी गतिविधियां कुछ ख़ास नहीं चल रही हैं. बीते ढाई सालों से कोविड के साथ आर्टिकल 370 ख़त्म करने और राज्य के दो हिस्से करने के बाद से लोगों से मेरा राब्ता कट गया था. एक साल तक तो नेताओं के घरों से निकलने पर पाबंदी लगा दी गई थी और उनसे कहा गया था कि वे कहीं न जाएं. वो पाबंदी अभी ख़त्म भी नहीं हुई थी कि कोविड शुरू हो गया. तो लोगों और नेताओं का संपर्क टूटे ढाई साल हो गए." आज़ाद ने आगे बताया, "बीते दो महीनों में हमें एक मौक़ा मिला तो जहां-जहां हो सका, हम वहां-वहां जाकर लोगों से मिले. अब लोग मेरे इन दौरों को लेकर कई तरह के क़यास लगा रहे हैं. लेकिन मैं दोबारा राब्ता बहाल कर रहा हूं." ग़ुलाम नबी आज़ाद ने इस बात को साफ़ तौर पर ख़ारिज किया कि वो अपनी कोई पार्टी बना रहे हैं. उनका कहना था कि इस बात में कोई सच्चाई नहीं है. उनका कहना था कि वो कोई नई पार्टी नहीं बनाने जा रहे हैं, बल्कि अपनी ही पार्टी को और मज़बूत बनाएंगे. ये जिक्र करने पर कि जम्मू-कश्मीर प्रदेश कांग्रेस समिति से कई सीनियर नेताओं ने पार्टी के अपने पदों से इस्तीफ़ा दे दिया तो उनका कहना था कि ये उन नेताओं की अपनी मर्ज़ी है.  उन्होंने कहा, "आप किसी को ज़बरदस्ती ओहदे पर तो रख नहीं सकते. कोई रहना चाहे तो रह सकता है, लेकिन किसी को पकड़कर तो नहीं रख सकते." कई लोगों का मानना है कि कांग्रेस आलाकमान को दबाव में लाने के लिए ग़ुलाम नबी आज़ाद ने अपनी सक्रियता तेज़ कर दी है. बीबीसी ने जब आज़ाद से पूछा कि क्या आप कांग्रेस के आलाकमान को दबाव में लाना चाहते हैं. तो जवाब में उन्होंने कहा कि ऐसी कोई बात नहीं है कि वो पार्टी आलाकमान को दबाव में लाएं. उनका ये भी कहना था जो जिस ज़िम्मेदारी को समझ रहा है, वो उस ज़िम्मेदारी को निभा रहा है.   ये पूछने पर कि कुछ हलकों में ये भी कहा जा रहा है कि बीजेपी के समर्थन से ग़ुलाम नबी आज़ाद अपनी अलग पार्टी बनाने जा रहे हैं, तो उनका जवाब था, "जो ऐसा सोचते हैं, उनकी सियासी सोच छोटी है."  बीते दिनों जम्मू-कश्मीर प्रदेश कांग्रेस समिति के कई नेताओं ने अपने पदों से इस्तीफ़े दे दिए. इनमें पूर्व मंत्री जीएम सोरोरी, विकार रसूल वानी, डॉ. मनोहर लाल शर्मा, जुगल किशोर शर्मा, ग़ुलाम नबी मोंगा, नरेश गुप्ता, अमीन बट, सुभाष गुप्ता प्रमुख हैं.  इस्तीफ़ा देने वाले ये सभी नेता विधायक रह चुके हैं. इन नेताओं के अलावा पार्टी के दूसरे लोगों ने भी अपने इस्तीफ़े दिए हैं. इन सभी इस्तीफ़ों को पार्टी आलाकमान को भेज दिया गया है. बनिहाल (रामबन) क्षेत्र के दो बार विधायक रह चुके विकार रसूल वानी ने बीबीसी को बताया कि ये इस्तीफ़े जम्मू-कश्मीर प्रदेश कांग्रेस कमेटी के मौजूदा लीडरशिप को बदलने की मांग को लेकर दिए गए हैं.   रसूल का कहना था ​कि जम्मू-कश्मीर प्रदेश कांग्रेस के मौजूदा नेतृत्व के चलते बीते वर्षों में जो नुक़सान हो चुका है, उस नुक़सान की भरपाई के लिए वो किसी ऐसे चेहरे को सामने लाना चाहते हैं, जो लोकप्रिय हो.   उनका कहना था, "आने वाले दिनों में यदि चुनाव होते हैं, तो हमारा मुक़ाबला नेशनल कॉन्फ़्रेंस, बीजेपी, पीडीपी, जम्मू-कश्मीर अपनी पार्टी और जम्मू-कश्मीर पीपल्स कॉन्फ़्रेंस से होगा. जब हमारे पास पार्टी अध्यक्ष का वो चेहरा होगा, जो लोगों को क़ुबूल नहीं है तो हम लोगों के सामने क्या लेकर जाएंगे?" रसूल वानी ने कहा, "इसलिए हमने ग़ुलाम नबी आज़ाद से विनती की कि बीते ढाई वर्षों से राज्य में कोई भी सियासी सरगर्मी नहीं है, तो कृपया आप सामने आएं. उन्होंने हमारे कहने पर जनसभाएं की. हमारे कहने पर उन्होंने मेरे बनिहाल क्षेत्र में अपना पहला जलसा भी किया. हम ऐसी लीडरशिप चाहते हैं, जो सामने आए तो लोग उसे क़ुबूल करें." वो कहते हैं, "आप मुझे एक बात बताएं कि फ़ारुख़ अब्दुल्ला और उमर अब्दुल्ला के मुक़ाबले के लिए यदि हम कोई छोटा चेहरा सामने लेकर जाएंगे तो हम क्या उनका मुक़ाबला कर सकते हैं? जम्मू-कश्मीर में लोगों को दिखाने के लिए हमें कोई बड़ा चेहरा ही चाहिए." उनके अनुसार, "यह राज्य देश के बाक़ी हिस्सों से अलग है. यहां मुद्दा चरमपंथ का है और सांति का है. यहां मुसलमान, हिंदू, गुर्जर और दूसरे लोग रहते हैं. इन सबके सामने रखने के लिए हमारे पास केवल एक ही चेहरा है और वो हैं ग़ुलाम नबी आज़ाद. प्रदेश कांग्रेस समिति के मौजूदा अध्यक्ष गुलाम अहमद मीर क्या कर सकते हैं?" वक़ार रसूल वानी कहते हैं कि उनकी पार्टी आलाकमान से ये विनती है कि वे सभी ज़िम्मेदारियों को ग़ुलाम नबी आज़ाद को सौंपें. रसूल के अलावा बाक़ी नेताओं ने अपने इस्तीफ़े पार्टी आलाकमान को भेज दिए हैं, लेकिन उनके इस्तीफ़े अभी तक क़ुबूल नहीं हुए हैं.   क्या कहना है प्रदेश अध्यक्ष मीर का? इस बारे में प्रदेश कांग्रेस समिति के अध्यक्ष ग़ुलाम अहमद मीर कहते हैं कि जिन लोगों ने अपने इस्तीफ़े पार्टी आलाकमान को भेजे हैं, उन्हें मेरे साथ आकर बात करनी चाहिए. मीर कहते हैं कि जिन लोगों ने अपने इस्तीफ़े दिए, उनमें से केवल दो के पास पार्टी के पद थे और वे दोनों बीते चार सालों से पार्टी के किसी भी कार्यक्रम में शरीक़ नहीं हो रहे थे.    ये पूछने पर कि जिन नेताओं ने अपने इस्तीफ़े दिए उन्होंने खुलकर कहा है कि वो आपके नेतृत्व से ख़ुश नहीं हैं, ग़ुलाम अहमद मीर ने कहा, "ये बात उन्होंने किसी अख़बार या कहीं और कही है. लेकिन उन्हें जहां कहना चाहिए था वहां उन्होंने अपनी बात नहीं कही. जब चुनाव का बिगुल बजेगा तो कांग्रेस के सभी छोटे-बड़े कार्यकर्ता आपको एक प्लेटफ़ॉर्म पर नज़र आएंगे." क्या मानते हैं राजनीति के जानकार? वहीं राजनीतिक विश्लेषक मानते हैं कि प्रदेश कांग्रेस समिति में सब कुछ ठीक नहीं चल रहा है. उनका मानना है कि प्रदेश कांग्रेस दो ख़ेमों में बंट चुकी है. चट्टान अख़बार के संपादक ताहिर मोईउद्दीन कहते हैं, "जम्मू-कश्मीर में कांग्रेस दो ख़ेमों में बंट गई है. एक ख़ेमा, ग़ुलाम अहमद मीर और दूसरा ख़ेमा, ग़ुलाम नबी आज़ाद की नेतृत्व में आगे बढ़ रहा है. मेरा अंदाज़ा है कि आगे चलकर आज़ाद का पलड़ा भारी पड़ सकता है." लेकिन वो कहते हैं कि मुश्किल ये है कि कांग्रेस आलाकमान का झुकाव आज़ाद की तरफ़ नहीं बल्कि दूसरी तरफ़ जा रहा है. इसके चलते आने वाले दिनों में पार्टी की ये दरार और भी बढ़ सकती है." ताहिर मोईउद्दीन ये भी कहते हैं कि ग़ुलाम नबी आज़ाद कांग्रेस के सीनियर नेता हैं और उनका कांग्रेस से अलग होना मुश्किल है. वो कहते हैं कि कुछ अटकलें ये भी हैं कि आज़ाद अपनी अलग पार्टी बनाएंगे. हालांकि उनका मानना है कि ये फ़ैसला इस बात पर निर्भर करेगा कि पार्टी आलाकमान का रुख़ क्या रहता है. यदि आज़ाद को मनाने की कोशिश की गई तो हालात बदल भी सकते हैं.  आख़िर में वो कहते हैं, "यदि ग़ुलाम नबी आज़ाद को मनाने के बजाए धकियाने की कोशिश हुई तो इस बात से इनकार नहीं किया जा सकता कि आज़ाद अपनी अलग पार्टी बना लें." (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
यूक्रेन की सीमा के नज़दीक रूस की सेनाओं की तैनाती से पैदा हुए तनाव के माहौल में अमेरिकी राष्ट्रपति जो बाइडन और रूसी राष्ट्रपति व्लादिमिर पुतिन ने वीडियो कॉन्फ्रेंसिंग के ज़रिए हुई वार्ता में आगे भी बातचीत जारी रखने पर सहमति ज़ाहिर की है. रूस की तरफ़ से रविवार को जारी बयान में कहा गया है कि राष्ट्रपति पुतिन जल्द ही राष्ट्रपति बाइडन से मुलाक़ात करना चाहेंगे. रूस और पश्चिमी देशों के बीच रिश्ते शीत युद्ध के बाद से सबसे ख़राब दौर में हैं. यूक्रेन की सीमा पर रूस के सैनिकों की तैनाती ने तनाव को और बढ़ा दिया है. बीते 7 दिसंबर को पुतिन और बाइडन ने वीडियो कॉल पर बात की थी और पूर्व एवं पश्चिम के रिश्तों पर चर्चा की थी.  समाचार एजेंसी रॉयटर्स के मुताबिक़, वीडियो कॉल पर बाइडन ने पुतिन को चेतावनी दी है कि यदि रूस ने यूक्रेन पर आक्रमण किया तो अमेरिका सख़्त आर्थिक और अन्य प्रतिबंध लगाएगा. वहीं, पुतिन ने अमेरिका से कहा है कि यह गारंटी दी जाए कि नेटो पूर्व की तरफ़ और अधिक विस्तार नहीं करेगा. रूस के सरकारी टीवी पर जारी एक बयान में क्रेमलिन के प्रवक्ता दिमित्री पेस्कोफ़ ने कहा है कि पुतिन के पास बाइडन से बात करने के बाद सकारात्मक होने की कोई ख़ास वजह नहीं है. पेस्कोफ़ ने कहा कि रूस और अमेरिका के बीच रूस की तरफ से खींची गई रेखा को लेकर गंभीर मतभेद हैं. रूस नहीं चाहता कि पश्चिमी देश इसे पार करें. रूस चाहता है कि उसकी सीमा से लगे यूक्रेन जैसे देशों में आक्रामक हथियार तैनात न किए जाएं.  रूस ये भी नहीं चाहता कि यूक्रेन नेटो का सदस्य बनें और इसके ज़रिए पश्चिमी देशों की सेनाएं उसके मुहाने तक पहुंच जाएं. पेस्कोफ़ ने बताया कि बाइडन के साथ वार्ता में पुतिन ने कहा है कि रूस के सैन्यबल उसकी अपनी ज़मीन पर तैनात हैं और किसी के लिए कोई ख़तरा नहीं हैं. वहीं, यूक्रेन को आशंका है कि रूस उस पर आक्रमण की तैयारी कर रही है और इसलिए ही उसकी सीमा पर सैनिकों की संख्या बढ़ा रहा है.  रूस ने बड़ी तादाद में टैंक भी यूक्रेन की सीमा के क़रीब भेजे हैं. पेस्कोफ़ ने कहा कि मौजूदा तनाव इसलिए पैदा किया जा रहा है ताकि रूस को विलेन की तरह दिखाया जा सके और उसे आक्रमणकारी दर्शाया जा सके.  उन्होंने कहा कि दोनों नेता जल्द ही दोबारा वार्ता करने पर सहमत हुए हैं और ये वीडियो लिंक के ज़रिए हो सकती है.  वार्ता का ये तरीक़ा दोनों नेताओं को पसंद आया है. इस वार्ता के दौरान पुतिन ने बाइडन से कहा, 'हम जरूर एक दूसरे को देखेंगे, मैं चाहता हूं कि ऐसा हो.' हालांकि, क्रेमलिन के प्रवक्ता ने कहा है कि अभी ये कहना जल्दबाज़ी होगी कि दोनों नेता कब मिलने जा रहे हैं. यूरोप और यूरेशिया मामलों के लिए अमेरिका के शीर्ष राजनयिक अगले हफ़्ते वार्ता के लिए यूक्रेन और रूस जाएंगे और रूस के सैनिकों की तैनाती के मुद्दे पर बात करेंगे.  अमेरिकी विदेश विभाग ने शनिवार को इसकी पुष्टि की थी. केरन डोनफ्रायड सोमवार से बुधवार के बीच कीएफ़ और मॉस्को की यात्रा करेंगे और शीर्ष अधिकारियों के साथ वार्ता करेंगे.  केरन यूक्रेन की संप्रभुता के प्रति अमेरिकी प्रतिबद्धता दोहराएंगे. विदेश विभाग के एक बयान में कहा गया है, "उपमंत्री डोनफ्रायड इस बात पर ज़ोर देंगे कि डोनबास में जारी संघर्ष को समाप्त करने के लिए कूटनीतिक प्रगति की जा सकती है और संघर्ष समाप्ति के लिए मिंस्क समझौते को नोरमंडी फॉर्मेट पर लागू किया जा सकता है." साल 2015 में हुआ मिंस्क समझौता नॉरमंडी फ़ॉरमेट की तरह यूक्रेन के भीतर संघर्ष को रोकने पर ज़ोर देता है.  दूसरे विश्व युद्ध के दौरान फ़्रांस और जर्मनी ने नॉरमंडी में जारी हिंसा को कूटनीतिक प्रयासों के ज़रिए रोका था.  यूक्रेन और रूस की यात्रा करने के बाद डानफ्रायड बुधवार और गुरुवार को ब्रसेल्स में रहेंगे जहां वो नेटो सहयोगियों से चर्चा करेंगे. उनका प्रयास है कि यूक्रेन संघर्ष का हल कूटनीति के ज़रिए निकाला जाए.  इस बीच दुनिया की बड़ी अर्थव्यवस्था वाले देशों के समूह जी-7 ने कहा है कि यदि रूस यूक्रेन पर हमला करता है तो इसके व्यापक परिणाम होंगे. ब्रितानी विदश मंत्री लिज़ ट्रस ने लिवरपुल में एक सम्मेलन के बाद कहा कि समूह चाहता है कि रूस यूक्रेन के प्रति आक्रामकता बंद करे. उन्होंने कहा, "हम व्लादिमीर पुतिन को स्पष्ट संदेश दे रहे हैं कि हम चाहते हैं कि यूक्रेन को लेकर रूस आक्रमक रुख़ अपनाना बंद करे. हम इस बात को लेकर स्पष्ट हैं कि अगर उसके कदम आगे बढ़े तो इसके भयंकर परिणाम होंगे." हालांकि, अमेरिकी राष्ट्रपति बाइडन के साथ वार्ता में पुतिन ने कहा था कि रूस की सेनाएं किसी के लिए भी ख़तरा नहीं है. वहीं, पुतिन से बातचीत के बाद बाइडन ने भी कहा था कि उन्होंने स्पष्ट कर दिया है कि यदि यूक्रेन पर आक्रमण हुआ तो रूस के लिए इसके आर्थिक परिणाम ऐसे होंगे जैसे पहले कभी नहीं हुए. यूक्रेन की सीमाएं यूरोपीय संघ और रूस से लगती हैं. लेकिन सोवियत संघ का पूर्वी हिस्सा रहे यूक्रेन के रूस के साथ गहरे सामाजिक और सांस्कृतिक संबंध हैं. यूक्रेन में साल 2014 से आंतरिक संघर्ष चल रहा है. रूस समर्थक अलगाववादी देश के पूर्वी इलाक़े में हिंसक अभियान चला रहे हैं.  (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
म्यांमार में हिरासत में रखी गई महिलाओं के साथ यौन उत्पीड़न किया जा रहा है. हिरासत में उन्हें बलात्कार की धमकियां मिलती है. यह जानकारी प्रताड़ना झेलने वाली महिलाओं ने बीबीसी से साझा की है. इस साल की शुरुआत में सैन्य तख़्तापलट के बाद हुए विरोध प्रदर्शनों के दौरान जिन महिलाओं को हिरासत में लिया गया, उनमें से पांच ने बताया है कि हिरासत में लिए जाने के बाद उनके साथ दुर्व्यवहार किया गया और उन्हें प्रताड़ित किया गया.  इन महिलाओं की सुरक्षा को ध्यान में रखते हुए इनके नाम बदल दिए गए हैं. चेतावनी- इस रिपोर्ट में उत्पीड़न की कहानियों का विवरण आपको विचलित कर सकता है. म्यांमार में इस साल की शुरुआत में सेना ने तख़्तापलट कर सत्ता पर नियंत्रण हासिल कर लिया था, इसके विरोध में देशभर में विरोध प्रदर्शन देखने को मिला. इन आंदोलनों में महिलाओं की अहम भूमिका थी. मानवाधिकार समूहों के मुताबिक़ तख़्तापलट से पहले भी म्यांमार में लोगों के लापता होने, उनके बंधक बनाए जाने और उत्पीड़न के मामले सामने आते रहे थे लेकिन तख़्तापलट के बाद इस तरह की हिंसा तेज़ी से बढ़ी. मानवाधिकार संगठन अस्सिटेंस एसोसिएशन फ़ॉर पॉलिटिकल प्रिज़नर्स (एएपीपी) की ओर से दी गयी जानकारी के मुताबिक़, म्यांमार में लोकतंत्र समर्थकों के विरोध प्रदर्शनों पर आठ दिसंबर तक हुई सैन्य कार्रवाईयों में 1,318 आम लोगों की मौत हुई है. इसमें 93 महिलाएं भी शामिल हैं. इनमें से आठ महिलाओं की मौत हिरासत में हुई. इनमें से चार की मौत पूछताछ केंद्र में पिटाई और उत्पीड़न के बाद हुई. म्यांमार में इस वक़्त डिटेंशन कैंप में 10,200 लोग हैं और इनमें दो हज़ार महिलाएं हैं. लोकतांत्रिक कार्यकर्ता इन सोई मे छह महीनों तक कैद में रही थीं. इनमें से पहले 10 दिन उन्होंने म्यांमार के क़ुख्यात पूछताछ सेंटर में बिताए. सोई मे का आरोप है कि उनके साथ यौन उत्पीड़न हुआ और उन्हें प्रताड़ित किया गया. सोई मे ने बीबीसी को बताया कि एक सुबह जब वे प्रदर्शन के लिए पोस्टर बना रही थीं तभी उन्हें गिरफ़्तार किया गया और एक वैन में ठूंस दिया गया. उन्होंने बताया, "लगभग रात हो चुकी थी, जब हम एक अनजान जगह पर पहुंचे थे. मेरी आंखों पर पट्टी बांधी हुई थी, पूछताछ वाले कमरे तक ले जाते वक्त वे मजाक़ उड़ाते हुए मुझे रास्ते की उन चीज़ों से (जो वहां मौजूद नहीं थी) टकराने से बचने के लिए कह रहे थे." सोई मे को गिरफ़्तार करने वालों ने इसके बाद उनसे सवाल पूछना शुरू किया और हर नापसंद जवाब पर वे बांस के डंडे से मारते थे. सोई मे के मुताबिक़ उनसे लगातार उनकी सेक्स लाइफ़ के बारे में सवाल किए गए. सवाल पूछने वाले एक शख़्स ने उन्हें धमकी भरे लहजे में कहा, "तुम्हें पता भी है, जो महिलाएं यहां आती हैं, हम उनके साथ क्या करते हैं? हम उनका बलात्कार करते हैं और उनकी हत्या कर देते हैं." ये भी पढ़ें -  जब सोई मे की आंखों पर पट्टियां बंधी हुई थी, तभी उनके साथ यौन उत्पीड़न भी शुरू हो गया.  सोई मे ने बताया, "मैंने थोड़ा बड़ा टॉप पहना हुआ था, जिसे उन लोगों ने उतार दिया. उन्होंने मेरे शरीर को उस तरह से छुआ जैसे मेरे जिस्म को एक्सपोज़ कर रहे हों." बाद में सोई मे की आंखों से पट्टियां हटा ली गईं, तब उन्होंने एक गार्ड को अपनी रिवॉल्वर से एक गोली निकालते हुए देखा. लेकिन इसके बाद भी उन्होंने अपने संपर्कों के बारे में उन्हें कुछ नहीं बताया.  मे ने बताया कि उन लोगों ने जबर्दस्ती उनका मुंह खोलकर उसमें भरी हुई रिवॉल्वर डाल दी थी. मानवाधिकारों के लिए काम करने वाली एजेंसी ह्यूमन राइट्स वॉच (एचआरडब्ल्यू) के म्यांमार रिसर्चर मैन्नी माउंग ने पूछताछ सेंटरों के बारे में बताया, "यह मेकशिफ़्ट कैंप जैसा होता है, मिलिट्री बैरक में एक कमरा जैसा होता है या फिर खाली सरकारी इमारत में होता है." म्यांमार की एक वकील ने बीबीसी से इन बातों की पुष्टि की लेकिन सुरक्षा कारणों से अपनी पहचान ज़ाहिर नहीं की. उन्होंने बताया कि पूछताछ के दौरान यौन उत्पीड़न का सामना करने वाली कई महिलाओं की वह वकील रह चुकी हैं. उन्होंने बताया, "मेरी एक क्लाइंट को ग़लत पहचान के आधार पर गिरफ़्तार किया गया. मेरी क्लाइंट ने उन लोगों को बताया कि वह दूसरी महिला है लेकिन अधिकारियों ने उनकी बात नहीं सुनी. वो उनकी पिंडलियों पर तब तक लोहे की छड़ से पीटते रहे जब तक वह बेहोश नहीं हो गईं. " महिला वकील के मुताबिक़, उनकी क्लाइंट को वहां से दूसरे पूछताछ केंद्र भेजा गया जहां कथित तौर पर उनके पुरुष गार्ड ने उनसे रिहाई के बदले यौन संबंध की मांग की. महिला वकील ने म्यांमार की क़ानूनी प्रक्रिया को अपारदर्शी बताते हुए कहा कि उनकी जैसी वकीलों के पास कभी कभी कोई ताक़त नहीं होती है. उन्होंने कहा, "हम इन गिरफ़्तारियों और पूछताछ को चुनौती देने की कोशिश करते हैं लेकिन हमें बताया जाता है कि ये क़ानूनी प्रक्रियाएं हैं और पूछताछ करने वालों को इसके आदेश दिए गए हैं." सोई मे ने अपने अनुभवों के बारे में जो बताया है उसकी स्वतंत्र रूप से पुष्टि कर पाना असंभव है. लेकिन बीबीसी ने कुछ दूसरी महिलाओं से भी बात की जो पूछताछ केंद्रों में उत्पीड़न और यौन उत्पीड़न की बातों को सही ठहराती हैं. एक अन्य महिला ने अपनी हिरासत के अनुभवों के बारे में कहा, "उन्होंने मुझे एक घंटे से अधिक समय तक थ्री-फिंगर सैल्यूट जो म्यांमार में प्रतिरोध का प्रतीक है, उसे उठाने के लिए मजबूर किया, क्योंकि एक गार्ड ने मुझे डराने के लिए मेरे बालों को पकड़कर खींचा." एक अन्य महिला, जिन्हें श्वे पी थार टाउनशिप के एक पूछताछ केंद्र में ले जाया गया था, उन्होंने बताया, "उन्होंने लड़कियों को कमरे से बाहर खींच लिया. कुछ लड़कियां जब लौटीं तो उनके कपड़ों पर कुछ बटन नहीं थे और कुछ का पता भी नहीं चल पाया." ये भी पढ़ें -  बीबीसी ने सो मे की गवाही को म्यांमार के सूचना उप मंत्री मेजर जनरल ज़ॉ मिन टुन के सामने रखा, जिन्होंने सेना द्वारा किसी भी तरह की यातना दिए जाने से इनकार किया और इसे फ़ेक न्यूज़ बताते हुए ख़ारिज कर दिया. इस साल की शुरुआत में सेना ने हिरासत में रखी गई एक महिला की तस्वीर प्रसारित की थी. उनके चेहरे पर इतनी चोट थी कि उन्हें पहचानना संभव नहीं हो रहा था.  उनकी यह तस्वीर वायरल हो गई. यह महिला अभी भी हिरासत में हैं और उन पर हथियार रखने का मामला चल रहा है. बीबीसी ने मेजर जनरल ज़ॉ मिन टुन से पूछा कि ये चोटें क्या हैं, सेना इन्हें छिपा क्यों नहीं सकी? उन्होंने कहा, "हिरासत के दौरान संभव हो कि ऐसा हुआ हो. वे भागने की कोशिश करते हैं और हमें उन्हें पकड़ना होता है." ये भी पढ़ें -  वैसे महिला कैदियों के साथ दुर्व्यवहार सिर्फ़ गोपनीय पूछताछ स्थलों पर ही नहीं होता है. 50 के दशक में एक कार्यकर्ता, जिन्हें हम सुश्री लिन कह रहे हैं, उन्होंने बीबीसी को बताया कि उन्हें यंगून की इनसेन जेल के अंदर 40 दिनों से अधिक समय तक एकांत कारावास में रखा गया था. सुश्री लिन ने जो कपड़े पहने थे, उसके सिवा उनके सेल में कुछ भी नहीं था- आवश्यक दवा तक नहीं. हिरासत के दौरान वह लगातार कमजोर होती गई. उन्होंने बताया, "मैं अंधेरे में झूठ बोलती और चिंता करती कि मैं मरने जा रही हूं. कभी-कभी पास की कोठरी से चिल्लाने और रोने की आवाज़ सुनी. मैं सोचती थी कि वहां किसी को पीटा जा रहा है." उनके मुताबिक़ एक दिन एक पुरुष अधिकारी कई महिला अधिकारियों के साथ उनके सेल में दाखिल हुआ. उन्होंने बताया "जब वे जाने वाले थे, तो मैंने देखा कि पुरुष अधिकारी मेरा वीडियो बना रहे थे तो मैंने शिकायत की, लेकिन इससे कुछ नहीं हुआ." ये भी पढ़ें -  एचआरडब्ल्यू की शोधकर्ता मैनी माउंग ने बीबीसी को बताया कि अक्सर जेलों में लगभग 500 महिलाओं को एक साथ इतने बड़े कमरों में बंद कर दिया जाता है, जिनमें अधिकतम 100 महिलाएं रह सकती हैं.  ऐसे में उन्हें बारी-बारी से सोना होता है, क्योंकि वे सभी एक ही समय पर लेट नहीं सकतीं. मैन्नी माउंग के मुताबिक़ इन महिलाओं को बुनियादी स्वच्छता से भी वंचित किया जा रहा था जो एक तरह से उन्हें मौलिक अधिकार से वंचित करना था. जिस महिला को श्वे पी थार पूछताछ केंद्र ले जाया गया, उन्होंने भी जेल में इसका अनुभव किया था. उन्होंने बताया, "जो महिलाएं पूछताछ केंद्रों से आई थीं, उनकी स्थिति ठीक नहीं थी. कुछ को जख़्म थे जबकि कुछ को मासिक धर्म हो रहा था. ऐसी स्थिति में भी सात दिनों की हिरासत के बाद उन्हें स्नान करने की अनुमति दी गई थी." इसी साल अक्टूबर में म्यांमार में 5,000 से अधिक कैदियों की रिहाई माफ़ी पर हुई. इनमें सोई मे भी शामिल हैं. उन्हें डर है कि उनकी सक्रियता के चलते उन्हें फिर से गिरफ़्तार किया जा सकता है. उन्होंने कहा, "यह संभव है कि मुझे फिर से गिरफ़्तार कर लिया जाए. मेरी मौत भी हो सकती है. लेकिन मैं अपने देश के लिए कुछ करना चाहती हूं. मैं सुरक्षित महसूस नहीं करती लेकिन मैं इस आंदोलन का हिस्सा बने रहना चाहती हूं." (इलेस्ट्रेशन: डेविस सूर्या और जिल्ला दस्तमाल्ची) (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
कांग्रेस महासचिव प्रियंका गांधी ने रविवार को राजस्थान के जयपुर में आयोजित "महंगाई हटाओ रैली" में अमित शाह और नरेंद्र मोदी के नेतृत्व वाली केंद्र सरकार को आड़े हाथों लिया.  कांग्रेस अध्यक्षा सोनिया गांधी, राहुल गांधी, और राजस्थान सीएम अशोक गहलोत समेत कई वरिष्ठ कांग्रेस नेताओं की मौजूदगी में प्रियंका गांधी ने यूपी सरकार को भी घेरा. प्रियंका गांधी ने कहा, "उत्तर प्रदेश सरकार हजारों करोड़ रुपए विज्ञापन में खर्च कर रही है, लेकिन वही सरकार किसानों को खाद नहीं दिला पा रही. मैं ऐसे परिवारों से मिल कर आई हूं जिसके मुखिया ने खाद लेने के लिए लाइन में खड़े-खड़े दम तोड़ दिया." उन्होंने कहा, "ये सरकार सिर्फ गिने-चुने उद्योगपतियों के लिए काम करती है. कल मैं गोवा में थी. गोवा में एक अनोखी समस्या है. आप चौंक जाएंगे सुनकर कि एक उद्योगपति के कोयले के लिए ऐसी सुविधाएं बनाई जा रही हैं जो गोवा की जनता को चाहिए ही नहीं." प्रियंका गांधी ने प्रधानमंत्री नरेंद्र मोदी पर पलटवार करते हुए सवाल खड़ा किया कि बीजेपी सत्तर साल की रट छोड़कर, ये बताए कि सात साल में उन्होंने क्या किया. उन्होंने कहा, "जो लोग ये कहते हैं कि कांग्रेस ने सत्तर सालों में क्या किया वो ये सत्तर सालों की बात छोड़ें और ये बताएं कि उन्होंने बीते सात सालों में क्या किया? जिन एयरपोर्ट से आपके विमान उड़ते हैं उन्हें कांग्रेस ने बनाया था. ये सरकार सिर्फ़ उद्योगपतियों के लिए काम कर रही है." प्रियंका गांधी ने जनता से अपील करते हुए कहा कि वो सरकार से महंगाई के मुद्दे पर सवाल पूछे और कहा कि महंगाई के ख़िलाफ़ लड़ाई में कांग्रेस पार्टी जनता के साथ खड़ी रहेगी. रैली में आए लोगों को संबोधित करते हुए प्रियंका गांधी ने कहा, "आप लोग आज यहां क्यों आए हैं? आप इतनी भारी तादाद में यहां पहुंचे हैं क्योंकि महंगाई ने आपका जीना मुश्किल कर दिया है. आज एक गैस सिलेंडर एक हज़ार रुपए का मिलता है. सरसों का तेल 200 रुपए का मिल रहा है और पेट्रोल-डीज़ल के दाम आसमान पर हैं. आपकी रोज़मर्रा की ज़िंदगी मुश्किल हो गई है और कोई भी आपकी बात नहीं सुनता है." कांग्रेस नेता राहुल गांधी ने भी इस रैली में हिंदू बनाम हिंदुत्व की बहस को नयी ज़िंदगी देते हुए कहा कि ये हिंदुओं का देश है, हिंदुत्ववादियों का नहीं है. राहल गांधी ने कहा, "देश की राजनीति में आज दो शब्दों की टक्कर है. एक शब्द है हिंदू और दूसरा शब्द है हिंदुत्ववादी. ये एक चीज़ नहीं है और ये दो अलग शब्द हैं और इनका मतलब बिलकुल अलग है. हिंदू और हिंदुत्ववादी में फर्क ये है कि हिंदू सत्य को खोजते हैं और सत्याग्रह करते हैं जबकि हिंदुत्ववादी सत्ता को खोजते हैं और सत्ताग्रह करते हैं." राहुल गांधी ने कहा, "मैं हिंदू हूं मगर हिंदुत्ववादी नहीं हूं. ये सब हिंदू हैं मगर हिंदुत्ववादी नहीं हैं. मैं हिंदू और हिंदुत्ववादियों के बीच में फर्क बताना चाहता हूं. महात्मा गांधी हिंदू गोडसे हिंदुत्ववादी. चाहे कुछ भी हो जाए हिंदू सत्य को ढूंढता है, मर जाए, कट जाए, पिस जाए हिंदू सच को ढूंढता है. उसका रास्ता सत्याग्रह, पूरी ज़िंदगी वो सच को ढूंढने में निकाल देता है.  महात्मा गांधी ने आत्मकथा लिखी मॉय एक्सपेरीमेंट्स विद ट्रुथ, मतलब पूरी ज़िंदगी उन्होंने सत्य को समझने के लिए, सच को ढूंढने के लिए बिता दी और अंत में एक हिंदुत्ववादी ने उनकी छाती में तीन गोली मारीं." जयपुर के विद्याधर नगर स्टेडियम में हुई इस रैली को कांग्रेस नेता सचिन पायलट ने भी संबोधित किया.  कांग्रेस नेता भूपेश बघेल, अधीर रंजन चौधरी, मल्लिकार्जुन खड़गे और कुमारी शैलजा ने भी अपने भाषणों में केंद्र सरकार पर निशाना साधा. कांग्रेस के अल्पसंख्यक मोर्चे के प्रमुख इमरान प्रतापगढ़ी ने शायराना अंदाज़ में सरकार पर निशाना साधा. उन्होंने कहा, "झील में पानी बरसता है हमारे देश में, खेत पानी को तरसता है हमारे देश में, ज़िंदगी का हाल ख़स्ता है हमारे देश में, दूध महंगा ख़ून सस्ता है हमारे देश में." वहीं कांग्रेस की महंगाई रैली के ख़िलाफ़ राजस्थान में बीजेपी भी सोशल मीडिया पर 'सबसे महंगा राजस्थान'अभियान चला ही है. बीजेपी ने ट्वीट करते हुए कहा, "देश में सबसे महंगी बिजली और सबसे महंगा डीज़ल और पेट्रोल राजस्थान में है." वहीं राजस्थान बीजेपी के प्रमुख सतीश पूनिया ने टिप्पणी करते हुए कहा, "महंगाई की जनक कांग्रेस पार्टी है. भ्रष्टाचार, अराजकता, जातिवाद, ये सभी जो समस्याएं हैं, उनकी जड़ कांग्रेस है." उन्होंने कहा, "राहुल गांधी अशोक गहलोत सरकार को को डीज]ल पेट्रोल पर वैट और बिजली दरें कम करने के लिए निर्देशित करें और साथ ही किसानों की संपूर्ण कर्जमाफी की घोषणा करें." बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
रूस और यूक्रेन के बीच युद्ध की स्थिति बनी हुई है और इस तनाव से पश्चिमी देशों में भारी चिंताएं हैं.  पश्चिमी देशों की चिंताएं हैं कि अगर यह तनाव बढ़कर युद्ध की दहलीज़ तक पहुँचा तो इसकी आग पूरे यूरोप में फैल सकती है और दूसरे विश्व युद्ध के बाद इतने ख़राब हालात देखे नहीं गए होंगे.  पश्चिमी देशों की ख़ुफ़िया संस्थाओं का अनुमान है कि यूक्रेन की सीमा पर टैंकों और तोपों के साथ रूस के अभी एक लाख सैनिक तैनात हैं. अमेरिका का मानना है कि जनवरी के अंत तक इसकी संख्या 1.75 लाख तक बढ़ सकती है. अमेरिका और उसके नेटो सहयोगी पहले ही चेतावनी दे चुके हैं कि यूक्रेन पर रूस के किसी भी हमले के 'गंभीर आर्थिक परिणाम' होंगे लेकिन फिर भी रूस 'एक खेल खेलने' में लगा हुआ है. कई विश्लेषकों का मानना है कि रूस यह दबाव की रणनीति के तहत कर रहा है ताकि यूक्रेन को पश्चिमी देशों के सुरक्षा संगठन नेटो में जगह न मिल सके.  रूस को डर है कि अगर यूक्रेन नेटो का सदस्य बना तो नेटो के ठिकाने उसकी सीमा के नज़दीक खड़े कर दिए जाएंगे. हालांकि नेटो ने रूस को भरोसा दिलाया है कि उससे उसको कोई ख़तरा नहीं है.  रूस और यूक्रेन के बीच विवाद को अभी नेटो से जोड़कर देखा जा रहा है लेकिन दोनों के बीच कई मौक़ों पर संघर्ष हो चुका है. इनमें 2014 की जंग भी शामिल है, जब रूस ने यूक्रेन से क्रीमिया छीनकर उस पर क़ब्ज़ा कर लिया था.  रूस और यूक्रेन के बीच तनाव को समझने के लिए थोड़ा पीछे जाना होगा.  यूक्रेन कभी रूसी साम्राज्य का हिस्सा हुआ करता था और 1991 में सोवियत संघ के टूटने के बाद यूक्रेन को स्वतंत्रता मिली और तभी से यूक्रेन रूस की छत्रछाया से निकलने की कोशिशें करने लगा.  इसके लिए यूक्रेन ने पश्चिमी देशों से नज़दीकियां बढ़ाईं. उसने ऐसा फ़ैसला तब लिया, जब उसके उत्तर और पूर्वी हिस्से की एक लंबी सीमा रूस से लगती है. साल 2010 में विक्टर यानूकोविच यूक्रेन के राष्ट्रपति बने और उन्होंने रूस से बेहद क़रीबी संबंध बनाए. इन संबंधों की बुनियाद पर उन्होंने यूरोपीय संघ में शामिल होने के समझौते को ख़ारिज कर दिया. इसकी प्रतिक्रिया ये हुई कि भारी विरोध प्रदर्शन के कारण साल 2014 में उन्हें अपने पद से इस्तीफ़ा देना पड़ा.  इसके बाद रूस ने यूक्रेन के ख़िलाफ़ आक्रामकता दिखाई और कथित तौर पर वहाँ के अलगाववादियों की मदद की जिसके परिणामस्वरूप उसने यूक्रेन के क्रीमिया प्रायद्वीप पर क़ब्ज़ा कर लिया. रूस पर आरोप लगते हैं कि वो यूक्रेन के अलगाववादियों को पैसे और हथियारों से मदद कर रहा है. रूस इन आरोपों को ख़ारिज करता है. हालांकि वो खुलकर अलगाववादियों का समर्थन करता है.  यूक्रेन के पूर्वी हिस्से में मौजूद डोनबास को औद्योगिक शहर माना जाता है. वहां पर 2014 में हुई लड़ाई के दौरान 14,000 से अधिक लोग मारे गए थे.  यूक्रेन और पश्चिमी देशों के आरोप हैं कि रूस अपने सैनिकों से भी विद्रोहियों की मदद कर रहा है. हालांकि रूस कहता है कि विद्रोहियों का साथ देने वाले रूसी स्वयंसेवक हैं. 2015 में फ्रांस और जर्मनी ने एक शांति समझौते की मध्यस्थता की, जिससे जंग रुक सकी लेकिन इससे कोई राजनीतिक समाधान नहीं निकला.  इस साल संघर्ष विराम उल्लंघन में तब तेज़ी दिखी जब यूक्रेनी सीमा के नज़दीक रूसी सैनिकों ने युद्धाभ्यास शुरू किया लेकिन अप्रैल में रूस के इसे रोकने के बाद तनाव थोड़ा कम हुआ. अमेरिकी ख़ुफ़िया अधिकारियों ने बीते सप्ताह आशंका जताई थी कि रूस यूक्रेनी सीमा पर 1.75 लाख जवानों की तैनाती करने जा रहा है और उनमें से आधे विभिन्न जगहों पर तैनात कर दिए गए हैं और 2022 की शुरुआत में रूस हमला कर सकता है.  यूक्रेन ने शिकायत की थी कि रूस ने उसकी सीमा से कुछ ही दूरी पर 90,000 सैनिकों की तैनाती कर दी है.  यूक्रेन के रक्षा मंत्रालय का कहना है कि रूस की 41वीं आर्मी की यूनिट रूस में येलनया शहर के नज़दीक है. यूक्रेन की उत्तरी सीमा से यह शहर सिर्फ़ 260 किलोमीटर दूर है.  यूक्रेन के रक्षा मंत्री ओलेक्सी रेज़निकोफ़ ने सांसदों को शुक्रवार को बताया कि यूक्रेन के नज़दीक और रूस के क़ब्ज़े में मौजूद क्रीमिया में 94,300 रूसी सैनिक मौजूद हैं और जनवरी में 'बड़े पैमाने पर बढ़ोतरी' संभव है. रूस ने अपने जवानों की तैनाती पर कोई प्रतिक्रिया नहीं ज़ाहिर की है, उसका कहना है कि उसके क्षेत्र में जवानों की तैनाती से किसी को चिंता नहीं होनी चाहिए. रूस का आरोप है कि यूक्रेन ने 2015 के शांति सौदे का सम्मान नहीं किया है और पश्चिमी देश यूक्रेन को इसका पालन कराने में नाकाम रहे हैं.  इस सौदे के तहत रूस को एक कूटनीतिक जीत मिली थी और उसने यूक्रेन को विद्रोहियों के गढ़ों को स्वायत्तता देने और उन्हें आम माफ़ी देने के लिए बाध्य किया था. हालांकि, इस सौदे पर अमल नहीं हो पाया. इस पर अमल न होने के लिए यूक्रेन रूस को ज़िम्मेदार ठहराता है. उसका कहना है कि रूसी समर्थित अलगाववादियों ने संघर्ष विराम का उल्लंघन किया और पूर्व में विद्रोहियों के गढ़ में रूसी सैनिकों की मौजूदगी है. हालांकि, रूस इन दावों को ख़ारिज करता रहा है.  इन आरोप-प्रत्यारोपों के बीच रूस ने यूक्रेन, फ्रांस और जर्मनी के साथ बैठक करने से इनकार कर दिया था और कहा था कि 2015 के शांति समझौते को यूक्रेन द्वारा न मानना व्यर्थ है.  वहीं रूस लगातार अमेरिका और उसके नेटो सहयोगी देशों पर यूक्रेन की हथियारों से मदद करने और संयुक्त सैन्य अभ्यास करने की आलोचना करता रहा है. उसका कहना है कि ये यूक्रेन के सैनिकों को बलपूर्वक विद्रोहियों के इलाक़े को दोबारा क़ब्ज़ा करने के लिए प्रेरित करता है.  इस साल की शुरुआत में पुतिन ने चेतावनी देते हुए कहा था कि यूक्रेन के पूर्वी हिस्से पर क़ब्ज़े की सैन्य कोशिशों के 'यूक्रेनी राष्ट्र के दर्जे के लिए गंभीर परिणाम' होंगे. रूसी राष्ट्रपति लगातार रूसियों और यूक्रेनियों को 'एक ही लोग' कहते आए हैं और वो दावा करते हैं कि सोवियत समय में यूक्रेन को ग़लत तरीक़े से ऐतिहासिक रूसी ज़मीन मिल गई थी. वहीं पुतिन की चिंता यूक्रेन के नेटो में शामिल होने को लेकर भी है. वो चेता चुके हैं कि नेटो उनके लिए एक 'सीमा रेखा' की तरह है. उन्होंने कहा है कि नेटो सदस्यों की यूक्रेन में सैन्य ट्रेनिंग सेंटर बनाने की योजना है जो यूक्रेन को नेटो में बिना शामिल हुए उसके ख़िलाफ़ सैन्य मज़बूती देगी.  बीते सप्ताह पुतिन ने ज़ोर देते हुए कहा था कि रूस को अमेरिका और उसके सहयोगियों से 'विश्वसनीय और दीर्घकालिक सुरक्षा गारंटी' चाहिए कि वे 'पूर्व की ओर नेटो के किसी भी क़दम से वो ख़ुद को दूर रखेंगे और रूसी क्षेत्र के नज़दीक उसके लिए ख़तरा पैदा करने वाले हथियारों की तैनाती' से भी दूर रहेंगे. पुतिन ने यहाँ तक भी कह दिया है कि उसे इस पर कोई ज़ुबानी भरोसा नहीं बल्कि 'क़ानूनी गारंटी' चाहिए.  बीते सप्ताह रूसी राष्ट्रपति व्लादिमीर पुतिन और अमेरिकी राष्ट्रपति जो बाइडन के बीच इसी मुद्दे पर एक वर्चुअल बैठक हुई थी.  पुतिन के विदेश मामलों के सलाहकार यूरी उशाकोफ़ ने बताया है कि अपनी मांगों के बारे में पुतिन ने बाइडन को इसी बैठक में सूचित कर दिया था. हालांकि कई विश्लेषकों का मानना है कि रूस की मांग को बाइडन ने कोई तवज्जो नहीं दी है.  बाइडन ने शुक्रवार को कह दिया था वो 'किसी की भी सीमा रेखा को स्वीकार नहीं करने वाले हैं.'  अप्रैल में रूस को ये लगा था कि सैन्य ताक़त दिखाने की रणनीति काम कर रही है और अब वो इसे ही दोहरा रहा है. राष्ट्रपति पुतिन ने बीते सप्ताह रूसी राजनयिकों से कहा था, "हमारी हालिया चेतावनियों को सुना गया है और प्रभाव देखने लायक रहा है. तनाव बढ़ गया है." पुतिन ने तर्क दिया कि तनाव बढ़ने से पश्चिमी देश रूस को नज़र में लाते हैं और उसे नज़रअंदाज़ नहीं करते हैं. मॉस्को स्थित थिंक टैंक आरआईएसी से जुड़े आंद्रेई कोर्तुनोफ़ कहते हैं, "यदि यूक्रेन के नज़दीक सैन्य गतविधियां आक्रामकता से दिख रही हैं, तो इसका मतलब ये नहीं है कि सीधी सैन्य कार्रवाई होने जा रही है, असल में ये संदेश है जो पुतिन देना चाहते हैं." यूक्रेन के लिए ये संदेश है कि कुछ ऊंटपटांग न करे, जैसे की डोनबास पर फिर से नियंत्रण करने की कोशिश करना. कोर्तुनोफ़ मानते हैं कि पश्चिमी देशों के लिए रूस का संदेश ये है कि यूक्रेन में नेटो की ताक़त न पहुंचाई जाए, जैसे की नए तरह के उन्नत हथियार. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
तालिबान के सत्ता में आने के बाद से लागातार बिगड़ती स्वास्थ्य व्यवस्था से जूझ रहे अफ़ग़ानिस्तान को  भारत ने मानवीय सहायता के रूप में स्वास्थ्य सामग्री की पहली खेप भेजी है.  असरफ़ ग़नी के बेदख़ल होने के बाद भारत की ओर से शनिवार को अफ़ग़ानिस्तान भेजी गई यह पहली मदद है.  दिल्ली से सीधे काबुल के लिए उड़ान भरने वाली अफ़ग़ान एयरलाइन काम एयर में 1.6 मीट्रिक टन स्वास्थ्य सामग्री भारत ने तालिबान शासित अफ़ग़ानिस्तान को भेजी.  अफ़ग़ानिस्तान के स्वास्थ्य मंत्रालय ने भारत से मिली इस मदद का स्वागत किया लेकिन कहा कि वर्तमान स्वास्थ्य संकट से निपटने के लिए उन्हें और मदद की ज़रूरत है. ये तालिबान के सत्ता में वापसी के बाद भारत की ओर से भेजी गई पहली मानवीय सहायता है. अफ़ग़ानिस्तान के स्थानीय चैनल टोलो न्यूज़ से बात करते हुए अफ़ग़ानिस्तान के स्वास्थ्य मंत्रालय के प्रवक़्ता जाविद हजीर ने कहा, ''भारत ने विश्व स्वास्थ्य संगठन के ज़रिए अफ़ग़ानिस्तान के जन स्वास्थ्य मंत्रालय को कुछ स्वास्थ्य उत्पाद दान किए हैं. हम इसकी प्रशंसा करते हैं और अन्य देशों से अफ़ग़ानिस्तान की मदद करने के लिए आगे आने की अपील करते हैं.'' इसके अलावा भारत अफ़ग़ानिस्तान को 5 लाख कोरोना वायरस के वैक्सीन की डोज़ भी देगा.   भारत में अफ़ग़ानिस्तान के राजदूत फरीद मामुन्दज़ई ने ट्वीट कर भारत को धन्यवाद कहा. उन्होंने लिखा, ''अपने उपकार करने वालों के साथ जो साधुता बरतता है, उसकी तारीफ नहीं है. महात्मा तो वह है जो अपने साथ बुराई करने वालों के साथ भी भलाई करे. इस कठिन समय में अफगानिस्तान के बच्चों को चिकित्सा सहायता प्रदान करने के लिए भारत को धन्यवाद. अमर रहे भारत-अफगान मित्रता ''  उन्होंने एक और ट्वीट कर लिखा, ''सभी बच्चों को एक छोटी सी मदद, एक छोटी सी आशा और उन पर कोई विश्वास करने वाला चाहिए होता है. भारत से स्वास्थ से जुड़ी सामग्रियों की मदद की पहली खेप आज सुबह काबुल पहुंची. 1.6 मीट्रिक टन जीवन रक्षक दवाएं इस कठिन समय में कई परिवारों की मदद करेंगी. भारत के लोगों की ओर से अफ़ग़ानिस्तान को तोहफ़ा.'' हालांकि भारत की ओर से ये सभी मदद सिर्फ़ और सिर्फ़ मानवीय मदद का हिस्सा है, भारत ने तालिबान प्रशासन को मान्याता नहीं दी है. ये मदद भारत विश्व स्वास्थ्य संगठन के प्रतिनिधियों के ज़रिए अफ़ग़ानिस्तान के अस्पताल में भेजेगा. भारत इससे पहले अंतराष्ट्रीय समुदायों से भी अपील कर चुका है कि वह तालिबान के मानवाधिकारों के रिकॉर्ड और सुरक्षा को लेकर अनिश्चितताओं पर गौर करते हुए तालिबान सरकार को मान्यता के मामले में सोच-समझकर सावधानी से क़दम उठाएं.   द हिंदू की रिपोर्ट के अनुसार विदेश मंत्रालय ने बताया कि काम एयर के इस विमान में 1.6 मीट्रिक टन स्वास्थ्य मदद के अलावा 10 भारतीय और 94 अफ़ग़ान अल्पसंख्यक समुदाय के लोगों ने भी उड़ान भरी.  भारतीय विदेश मंत्रालय ने शनिवार को एक बयान जारी कर कहा, ''अफ़ग़ानिस्तान में चुनौतीपूर्ण मानवीय स्थिति को देखते हुए, भारत सरकार ने आज दिल्ली से काबुल वापसी की उड़ान में चिकित्सा आपूर्ति सहित मानवीय सहायता भेजी है. इन दवाओं को काबुल में विश्व स्वास्थ्य संगठन के प्रतिनिधियों को सौंपा जाएगा और इंदिरा गांधी चिल्ड्रेन हॉस्पिटल, काबुल में इसका इस्तेमाल होगा.''  मानवीय सहायता के सामानों को ले जाने वाले बॉक्सों पर "भारत के लोगों की ओर से अफ़ग़ानिस्तान के लोगों को तोहफ़ा" के स्टिकर लगाए गए थे. शनिवार को भेजी गई मदद के साथ ही भारत.. ईरान, क़तर, संयुक्त अरब अमीरात, तुर्कमेनिस्तान और पाकिस्तान जैसे देशों की फ़ेहरिस्त में शामिल हो गया, जिन्होंने तालिबान शासित अफ़ग़ानिस्तान को मानवीय सहायता भेजी है. 13 सितंबर को एक भाषण में, विदेश मंत्री एस जयशंकर ने आम अफ़ग़ान आबादी को मानवीय सहायता की आपूर्ति सुनिश्चित करने के लिए "अफ़ग़ानिस्तान तक बिना किसी रोक-टोक, अप्रतिबंधित और सीधी पहुँच" की मांग की थी ताकि कड़ाके की सर्दी में चिकित्सा आपूर्ति की कमी से जूझ रहे लोगों तक भारत मदद पहुंचा सके.  अगस्त के मध्य में सत्ता में वापसी के बाद से ही तालिबान शासन काबुल हवाई अड्डे के संचालन और देश के अस्पतालों में आवश्यक दवाओं की आपूर्ति के लिए अंतरराष्ट्रीय मदद मांग रहा है.  इस साल अगस्त में राष्ट्रपति अशरफ़ गनी की सरकार को बेदखल कर तालिबान के काबुल पर कब्ज़ा करने के बाद भारत ने पहली बार अफ़ग़ानिस्तान को मानवीय सहायता भेजी है. यह एक महत्वपूर्ण क़दम है क्योंकि इसके बाद आने वाले दिनों में भारत से अफ़ग़ानिस्तान को बड़े पैमाने पर मानवीय सहायता मिलेगी जो पाकिस्तान के रास्ते अफ़ग़ानिस्तान तक पहुँचेगी.  भारत अफ़ग़ानिस्तान को 50 हज़ार मीट्रिक टन गेहूं भेजने वाला है, जिसे पाकिस्तान ने वाघा बॉर्डर से अफ़ग़ानिस्तान की सीमा तक ले जाने के लिए अफ़ग़ान ट्रकों के इस्तेमाल की मंज़ूरी दी है.  भारत ने शर्त रखी थी कि वो गेहूं या तो अफ़ग़ानिस्तान के ट्रक से भेजेगा या अपने ट्रक से. पहले पाकिस्तान इसके लिए तैयार नहीं था लेकिन बाद में उसने अफ़ग़ानिस्तान के ट्रक से भेजने की अनुमति दे दी.  भारत ये मदद वाघा बॉर्डर से होते हुए पाकिस्तान के पंजाब में भेजेगा, जिसके बाद इसे ख़ैबर पख़्तूनख़्वा के तोरखम तक लाया जाएगा, जो अफ़ग़ान प्रांत के नंगरहार की सीमा में पड़ता है. इससे पहले रिपोर्ट सामने आई थी कि भारत तालिबान प्रशासन को मान्यता नहीं देगा, हालांकि इस बात की संभावना है कि दोनों पक्षों के बीच चिकित्सा, शैक्षिक और अन्य प्रकार के आदान-प्रदान हो सकते हैं. अगस्त में जब तालिबान ने काबुल पर कब्ज़ा किया और देश में अस्थिरता पैदा हुई तो भारत ने ऑपरेशन 'देवी शक्ति' चलाया और कुल 669 लोगों को सुरक्षित अफ़ग़ानिस्तान से बाहर निकाला. इनमें से 448 लोग भारतीय थे जो अलग-अलग प्रोजेक्ट में वहां काम कर रहे थे. वहीं 206 अफ़ग़ान लोगों को भी भारत लाया गया.  (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूब पर फ़ॉलो भी कर सकते हैं.)
साल 2001 में ऐसी दो घटनाएं हुईं, जिन्होंने दुनिया की धुरी हिला दी थी. एक तरफ़, दुनिया 9/11 हमलों की प्रतिक्रिया में उलझी थी. दूसरी ओर, इसके ठीक तीन महीने बाद 11 दिसंबर को विश्व व्यापार संगठन (डब्ल्यूटीओ) एक ऐसी घटना के केंद्र में था, जिसका असर 21वीं सदी में पूरी दुनिया पर होने वाला था.  इसके बावजूद, बहुत कम को पता है कि ऐसा कुछ हुआ था. तारीख़ पता होने की बात तो दूर की है. डब्ल्यूटीओ में चीन के शामिल हो जाने से अमेरिका, यूरोप और एशिया के अधिकतर देशों के खेल को ही बदल दिया. यही नहीं, तेल और मेटल जैसे बहुमूल्य संसाधनों वाले हर देश के लिए चीज़ें बदल गईं. इस घटना का आर्थिक और भूराजनैतिक महत्व तो बहुत ज़्यादा था, लेकिन आम लोगों ने इस पर ग़ौर नहीं किया. दुनिया ने जो वैश्विक वित्तीय मंदी देखी, उसकी जड़ में भी इसी से हुआ असंतुलन था. उत्पादन से जुड़ी नौकरियों को चीन भेजने को लेकर जी-7 देशों में पैदा हुए घरेलू असंतोष से राजनीतिक चोट भी हुई. पूर्व अमेरिकी राष्ट्रपति बिल क्लिंटन जैसे नेताओं ने वादा किया था कि 'लोकतंत्र के सबसे ठोस मूल्यों में से एक आर्थिक आज़ादी' को चीन भेजने से दुनिया का ये सबसे अधिक आबादी वाला देश राजनीतिक आज़ादी के रास्ते पर भी चलेगा. क्लिंटन ने कहा था, "जब लोगों के पास सिर्फ़ सपने देखने की ही नहीं बल्कि सपनों को पूरा करने की भी आज़ादी होगी, तब वो चाहेंगे कि उनकी बात भी सुनी जाए." लेकिन ये नीति नाकाम रही. चीन ने अपनी मौजूदा स्थिति की तरफ़ तेज़ी से बढ़ना शुरू कर दिया. चीन इस समय दुनिया की दूसरी सबसे बड़ी अर्थव्यवस्था है और उसका दुनिया की सबसे बड़ी अर्थव्यवस्था बनना तय है. चीन को डबल्यूटीओ में शामिल करने के फ़ैसले में भूमिका निभाने वाली अमेरिकी का ट्रेड प्रतिनिधि चार्लीन बारशेफ्स्की ने हाल ही में वॉशिंगटन इंटरनेशनल ट्रेड एसोसिएशन के पैनल में कहा था कि चीन के आर्थिक मॉडल ने कुछ हद तक इस पश्चिमी विचार को धता बताया है कि 'आप राजनीतिक नियंत्रण में एक अभिनव समाज नहीं बना सकते.' उन्होंने कहा, "कहने का मतलब ये नहीं है कि चीन की नवाचार क्षमता उसके आर्थिक मॉडल से मज़बूत हुई है. कहने का मतलब ये है कि पश्चिमी देशों ने जिस सिस्टम को असंगत माना था वो दरअसल, असंगत सिस्टम नहीं था." साल 2000 से पहले चीन की पहचान प्लास्टिक के अलग-अलग सामान और सस्ते सामान के प्रमुख उत्पादनकर्ता की थी. ये चीज़ें ज़रूरी तो थीं लेकिन ना ही इनसे दुनिया बदल रही थी और ना ही आप इनसे दुनिया को हरा सकते थे. दुनिया के कारोबार की सूची में चीन के ऊपर चढ़ने से एक बड़ा वैश्विक बदलाव आया है. काम करने को इच्छुक चीन की आबादी और सुपर हाई टेक फैक्ट्रियों और चीन की सरकार और पश्चिमी बहुराष्ट्रीय कंपनियों के बीच ख़ास रिश्तों ने ऐसा शक्तिशाली गठजोड़ बनाया की दुनिया की शक्ल ही बदल गई. चीन धीरे-धीरे दुनिया की सबसे बड़ी कंपनियों की सप्लाई चेन का हिस्सा बनता गया. चीन के पास सस्ते मज़दूरों की सेना थी जो पश्चिम के उच्च जीवनस्तर के लिए ज़रूरी हर सामान का उत्पादन कर रही थी. अर्थशास्त्री इसे सप्लाई शॉक कहते हैं और इसका असर बेशक चौंकाने वाला है. इसका असर आज भी दुनिया भर में दिखाई दे रहा है. विश्व की अर्थव्यवस्था में चीन के शामिल होने ने कई बड़ी आर्थिक उपलब्धियां हासिल की हैं, इनमें बड़ी आबादी को ग़रीबी से निकालना है. चीन के डब्ल्यूटीओ में शामिल होने से पहले देश की पचास करोड़ आबादी ग़रीबी रेखा से नीचे थे. आज की बात की जाए तो ये शून्य है क्योंकि इस दौरान देश की अर्थव्यवस्था 12 गुणा बढ़ चुकी है. चीन का विदेशी मुद्रा भंडार 16 गुणा बढ़कर 2.3 ट्रिलियन डॉलर पहुँच गया है.  साल 2000 में चीन उत्पादों के आयात में दुनिया में सातवें नंबर पर था लेकिन जल्द ही यह नंबर एक पर पहुंच गया. चीन में अभी आर्थिक प्रगति की दर 8 प्रतिशत सालाना है लेकिन एक समय यह 14 प्रतिशत तक पहुंच गई थी जबकि पिछले साल यह 15 प्रतिशत पर स्थिर हो गई थी. कंटेनर जहाज़ वैश्विक व्यापार की रीढ़ होते हैं. डब्ल्यूटीओ में शामिल होने में चीन आने-जाने वाले कंटेनरों की संख्या 4 करोड़ से बढ़कर आठ करोड़ पहुंच गई थी. जबकि साल 2011 में चीन के डब्ल्यूटीओ में शामिल होने के एक दशक बाद चीन से आने जाने वाले कंटेनरों की संख्या तीन गुणा बढ़कर 12 करोड़ 90 लाख को पार कर गई थी. पिछले साल ये संख्या 24.5 करोड़ थी. चीन पहुँचने वाले आधे कंटेनर जहाँ ख़ाली थे, वहीं चीन से निकलने वाले सभी कंटेनर सामान से भरे थे. चीन का हाइवे नेटवर्क भी तेज़ी से बढ़ा है. 1997 में चीन में 4700 किलोमीटर लंबे हाईवे थे जो 2020 में बढ़कर 161000 किलोमीटर लंबे हो गए हैं. चीन के पास अब दुनिया का सबसे लंबा हाईवे नेटवर्क है. चीन में दो लाख से अधिक आबादी वाले 99 प्रतिशत शहर अब हाइवे से जुड़े हैं. इस उन्नत इंफ्रास्ट्रक्चर के साथ-साथ चीन को उत्पादन बढ़ाने के लिए मेटल, ईंधन, और खनिजों की भी ज़रूरत है. चीन की तेज़ी से बढ़ती ऑटोमोबाइल और इलेक्ट्रिकल एप्लायंस इंडस्ट्री के लिए स्टील ज़रूरी है. साल 2005 में चीन पहली बार स्टील का निर्यातक बना और अब चीन दुनिया का सबसे बड़ा स्टील निर्यातक है. 1990 के दशक में चीन सालान दस करोड़ टन स्टील का उत्पादन करता था. डब्ल्यूटीओ का सदस्य बनने के बाद चीन साल 2012 में 70 करोड़ टन स्टील उत्पादन तक पहुंच गया था और साल 2020 में चीन ने सौ करोड़ टन का आँकड़ा पार कर लिया. चीन इस समय दुनियाभर में स्टील उत्पादन का 57 फ़ीसदी उत्पादन करता है और जितनी स्टील पूरी दुनिया साल 2001 में उत्पादित करती थी उतनी अब अकेले चीन कर रहा है. सेरेमिक टाइल और उद्योग में काम आने वाले कई अन्य उत्पादों के मामले में भी चीन ने ऐसा ही किया है. इलेक्ट्रॉनिक्स, कपड़ों, खिलौनों और फर्नीचर के मामले में भी चीन दुनिया में सप्लाई का सबसे प्रमुख स्रोत है और चीन ने दुनिया भर के उत्पादकों को दाम कम करने पर मजबूर किया है. चीन के डब्ल्यूटीओ में शामिल होने के बाद अर्थशास्त्रियों ने उत्पादनों की क़ीमतों में हैरान करने वाली गिरावट दर्ज की थी.  साल 2000 से 2005 के बीच चीन का कपड़ों का निर्यात दोगुना हो गया और इस दौरान वैश्विक कारोबार में चीन का हिस्सा पाँचवें से होकर तीसरा हो गया. साल 2005 के बाद कपड़ा क्षेत्र में उत्पादन कोटा हटा दिया गया और चीन की हिस्सेदारी और भी ज़्यादा बढ़ गई. हालांकि चीन में उत्पादन महंगा होने से बांग्लादेश और वियतनाम जैसे विकासशील देशों में उत्पादन बढ़ने लगा और चीन की हिस्सेदारी पिछले साल 32 फ़ीसदी पर पहुंच गई. चीन के डब्ल्यूटीओ में शामिल होने के ज़िम्मेदार रहे मंत्री लोगं योंग्टू ने बीते दो दशकों पर रोशनी डालते हुए स्वीकार किया कि, "मैं ये नहीं मानता कि चीन को डब्ल्यूटीओ में शामिल करना एक ऐतिहासिक भूल थी (अमेरिका और पश्चिमी देशों की), हालांकि मैं ये मानता हूँ की इसके फ़ायदे ऊंचे-नीचे हैं. पूरी तस्वीर ये है कि जब चीन का अपना विकास हो रहा था तब दुनिया को भी एक बड़ा एक्सपोर्ट मार्केट मिल रहा था." लोंग योंग्टू ने कहा, "जब दौलत का बँटवारा बराबर नहीं होता है तब सरकारों को घरेलू नीतियों के ज़रिए उस बंटवारे को सही करना चाहिए. लेकिन ऐसा करना आसान नहीं है." उन्होंने कहा, "हो सकता है कि दूसरे पर आरोप लगाना आसान हो लेकिन मैं ये नहीं मानता कि दूसरों पर आरोप लगाने से समस्या का समाधान हो जाता है. चीन की अनुपस्थिति में अमेरिका का उत्पदान उद्योग मेक्सिको पहुँच जाएगा." फिर उन्होंने चीन के एक ग्लास उत्पादक का उदाहरण दिया, जिसने अमेरिका में फ़ैक्ट्री खोलने के लिए संघर्ष किया. उन्होंन कहा, "उसके लिए वहां प्रतिद्वंदी कर्मचारी खोजना बहुत मुश्किल हो गया. उसने मुझे बताया कि अमेरिका के कामगारों का पेट तो मेरे पेट से भी बड़ा है." अब घूमकर बात फिर वहीं आ गई है. डब्ल्यूटीओ के भीतर चीन ने अहम कामयाबी हासिल की है. अभी बाइडन प्रशासन पूर्ववर्ती प्रशासन की रुकावटों वाली नीतियों को बदलने की जल्दबाज़ी में नहीं है.  चीन को पश्चिमी की वर्कशाप के रूप में देखा गया था लेकिन चीन ने डब्ल्यूटीओ की अपनी सदस्यता का इस्तेमाल इससे कहीं अधिक हासिल करने के लिए कर लिया है. उदाहरण के तौर पर चीन ने ऐसे गठजोड़ बनाए हैं जो उसे नेट ज़ीरो जलवायु परिवर्तन उत्पादन करने के लिए ज़रूरी रेयर अर्थ मटीरियल (ऐसे प्राकृतिक संसाधन जो आसानी से उपलब्ध नहीं है) मुहैया कराएंगे.  चीन ने दुनिया भर में अपनी इंडस्ट्री को फैलाया है और उसके पीछे चीन की सरकार खड़ी है. अमेरिका कूटनीतिक और आर्थिक रूप से चीन को रोकने की कोशिशें कर रहा है और इसके लिए वो एशिया और यूरोप में गठबंधन बना रहा है. जैसा की अमेरिका की पूर्व कारोबार प्रतिनिधी बारशेफ्स्की कहती हैं, "चीन कुछ समय से इस बहुत अलग रास्ते पर चल रहा है. इसका मतलब क्या है? राष्ट्र केंद्रित आर्थिक मॉडल का मज़बूत होना  इसमें तय उद्योगों को भारी सब्सिडी दी जाती है. चीन एक महाशक्ति के रूप में उभर रहा है और इस नए दौर का नेता बन रहा है, जिसे वो चौथी ओद्योगिक क्रांति कहता है. यहाँ संभालने के लिए बहुत कुछ है. डब्ल्यूटीओ इतना नहीं संभाल सकता है." अब 20 साल बाद एक ऐसे निर्णय ने दुनिया को बदल दिया है, जिस पर बहुत ध्यान नहीं दिया गया था. चीन के लिए ये एक बड़ी कामयाबी साबित हुआ है. पश्चिमी देशों की भूराजनैतिक रणनीति फेल हो गई है. यदि आर्थिक दृष्टिकोण से कहा जाए तो इस निर्णय से पश्चिमी देश चीन जैसे बनते जा रहे हैं. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
