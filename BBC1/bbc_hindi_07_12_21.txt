प्रधानमंत्री नरेंद्र मोदी के एक बयान के बाद उत्तर प्रदेश के सियासी संघर्ष को लेकर कई सवाल खड़े हो गए हैं.  प्रधानमंत्री नरेंद्र मोदी मंगलवार को गोरखपुर में थे. ये ज़िला उत्तर प्रदेश के मुख्यमंत्री योगी आदित्यनाथ का गढ़ माना जाता है.  गोरखपुर एम्स समेत कई परियोजनाओं का उद्घाटन करने आए प्रधानमंत्री नरेंद्र मोदी ने लंबा भाषण दिया और कई मुद्दों को छुआ, लेकिन राजनीतिक हलकों में जिस बात की सबसे ज़्यादा चर्चा हुई वो है अखिलेश यादव की समाजवादी पार्टी पर उनका तीखा हमला.  प्रधानमंत्री मोदी ने अखिलेश यादव और समाजवादी पार्टी का नाम नहीं लिया लेकिन इशारों में चोट सीधी की.  मोदी ने कहा, "याद रखिए, लाल टोपी वाले यूपी के लिए रेड अलर्ट हैं यानी ख़तरे की घंटी हैं."  अखिलेश यादव और मुलायम सिंह यादव समेत समाजवादी पार्टी के नेता आम तौर पर लाल टोपी पहनते हैं.  बजरिया 'लाल टोपी' प्रधानमंत्री मोदी ने समाजवादी पार्टी के नेताओं पर गंभीर आरोप लगाए और कहा, "लाल टोपी वालों को लाल बत्ती से मतलब रहा है. लाल टोपी वालों को सत्ता चाहिए घोटालों के लिए. अपनी तिजोरी भरने के लिए. अवैध कब्ज़ों के लिए. माफ़ियाओं को खुली छूट देने के लिए. लाल टोपी वालों को सरकार बनानी है आतंकवादियों पर मेहरबानी दिखाने के लिए आतंकियों को जेल से छुड़ाने के लिए." प्रधानमंत्री मोदी के वार पर समाजवादी पार्टी प्रमुख अखिलेश यादव ने पलटवार करने में देर नहीं की. अखिलेश यादव ने कहा, "भाजपा के लिए 'रेड अलर्ट' है 'लाल टोपी' का क्योंकि वो ही इस बार भाजपा को सत्ता से बाहर करेगी." इसके पहले मंगलवार को ही राष्ट्रीय लोकदल प्रमुख चौधरी जयंत सिंह के साथ पश्चिमी उत्तर प्रदेश के मेरठ ज़िले की एक रैली में अखिलेश यादव ने ऐसा ही दावा किया, "ये जनसैलाब बता रहा है कि इस बार पश्चिम में भारतीय जनता पार्टी का सूरज डूब जाएगा. किसानों का इंकलाब होगा. 22 में बदलाव होगा. कोई बदलाव रोक नहीं सकता." अखिलेश यादव बीते कुछ महीनों से इसी तरह के दावे कर रहे हैं. अगले साल यानी 2022 की शुरुआत में उत्तर प्रदेश में होने वाले विधानसभा चुनाव के लिए अखिलेश यादव समाजवादी पार्टी और सहयोगी दलों को भारतीय जनता पार्टी का विकल्प बता रहे हैं.  बहुजन समाज पार्टी और कांग्रेस के नेता भी ख़ुद को बीजेपी के विकल्प के तौर पर पेश करते रहे हैं, लेकिन गोरखपुर से प्रधानमंत्री मोदी के समाजवादी पार्टी पर सीधे हमले के बाद ये पूछा जा रहा है कि क्या बीजेपी मान चुकी है कि आने वाले विधानसभा चुनाव में उसका मुक़ाबला अखिलेश यादव के गठबंधन से ही है? उत्तर प्रदेश की राजनीति पर कई दशक से क़रीबी नज़र रखने वाले वरिष्ठ पत्रकार के विक्रम राव इस सवाल का जवाब देते हैं. वो कहते हैं कि अभी ज़मीनी स्थिति देखकर तो यही लगता है कि 'मुक़ाबला दो ही पार्टियों में है. हालांकि, सही तस्वीर दो हफ़्ते बाद सामने आएगी.' प्रधानमंत्री नरेंद्र मोदी के समाजवादी पार्टी पर किए गए हमले को वो अखिलेश यादव के बढ़ते क़द का असर देखते हैं.  के विक्रम राव कहते हैं, "ये अखिलेश का महत्व दिखाता है. सत्तारुढ़ महाबलशाली मोदी ये मानकर चल रहे हैं कि लड़ाई अखिलेश यादव से है. इससे अखिलेश यादव को अपने आप बल मिलता है." साल 2014 और 2019 के लोकसभा चुनाव और 2017 के विधानसभा चुनाव में बीजेपी और नरेंद्र मोदी का करिश्मा अखिलेश यादव की समाजवादी पार्टी पर भारी पड़ा. दोनों लोकसभा चुनाव में समाजवादी पार्टी सिर्फ़ पांच-पांच सीट जीत सकी. जबकि 2017 के विधानसभा चुनाव में समाजवादी पार्टी को सिर्फ़ 47 सीटें मिलीं और अखिलेश यादव को मुख्यमंत्री की कुर्सी छोड़नी पड़ी.  हालांकि, इस साल हुए त्रिस्तरीय पंचायत चुनाव में समाजवादी पार्टी के अच्छे प्रदर्शन की चर्चा देशभर में हुई. उसके बाद ही प्रदेश स्तर पर बीजेपी पर बदलाव की चर्चाएं चलीं. हालांकि, ज़िला पंचायत और ब्लॉक प्रमुख चुनाव में बीजेपी डैमेज कंट्रोल की कोशिश में दिखी, लेकिन तब पार्टी और प्रदेश सरकार को कई सवालों का सामना करना पड़ा. 'सीधा होगा मुक़ाबला' वरिष्ठ पत्रकार राजेंद्र सिंह को भी लगता है कि बीजेपी ये मान चुकी है इस बार अखिलेश यादव की समाजवादी पार्टी से सीधा मुक़ाबला होगा.  राजेंद्र सिंह कहते हैं, "अगर आप लगातार देख रहे हों तो समझ पाएंगे कि (मुख्यमंत्री) योगी आदित्यनाथ हर जगह अखिलेश यादव और उनके गठबंधन पर हमला कर रहे हैं. ऐसा लगता है कि बीजेपी ने मान लिया है कि इन्हीं के साथ मुक़ाबला होना है." राजेंद्र सिंह ये भी कहते हैं कि उन्हें लगता है कि बीजेपी को समाजवादी पार्टी पर हमला बोलने में फ़ायदा भी नज़र आता है. इससे उनके 'समर्थकों के एकजुट होने की संभावना बढ़ती है.' वो कहते हैं, "पहले समाजवादी का जो आधार रहा है, उनमें अल्पसंख्यक समुदाय यानी मुसलमान अहम रहे हैं. मुझे लगता है कि इसी वजह से (बीजेपी के नेता) कैराना और मुजफ़्फ़रनगर दंगे के मामले उठाते हैं. शायद उन्हें लगता है कि इससे हिंदू वोट साथ आएंगे. " राजेंद्र सिंह ये भी कहते हैं कि किसान आंदोलन के अलावा समाजवादी पार्टी और राष्ट्रीय लोकदल के गठबंधन ने भी बीजेपी की चिंता बढ़ा दी है.  वो कहते हैं, " इस गठबंधन के पक्ष में दो तीन फ़ैक्टर हैं. अब अजित सिंह दुनिया में नहीं हैं और इसे लेकर इस बार पश्चिमी यूपी में कुछ सहानुभूति है. अजित सिंह के अंतिम चुनाव (2019 लोकसभा चुनाव) मामूली वोटों से हारने को लेकर भी सहानुभूति है. फिर राष्ट्रीय लोकदल ने भाईचारा सम्मेलन बड़ी संख्या में किए हैं. इसमें जाट और मुसलमानों के अलावा जातियां भी आई हैं. " वो कहते हैं कि ये दोनों दल प्रतीकों का इस्तेमाल भी कर रहे हैं. राम मनोहर लोहिया, चौधरी चरण सिंह के साथ बीआर आंबेडकर भी बात कर रहे हैं. इसका फ़ायदा भी मिल सकता है.  2014, 2017 और 2019 के चुनावों में बीजेपी ने पश्चिमी उत्तर प्रदेश में बड़ी कामयाबी हासिल की. राजेंद्र सिंह कहते हैं कि अगर समाजवादी पार्टी-राष्ट्रीय लोकदल गठबंधन की ताक़त बढ़ेगी तो बीजेपी की ही मुश्किल बढ़ेगी.  वो कहते हैं कि मेरठ में मंगलवार को हुई रैली कुछ हद तक लोगों के मूड का संकेत देती है.  राजेंद्र सिंह ने कहा, " रैली में भीड़ अच्छी थी और लोग उत्साह में थे. भीड़ के दो पैमाने हैं. एक तो ये है कि भीड़ आप ले आओ भर के ट्रैक्टर ट्रॉलियों या बसों में और वो नीरस भीड़ हो. एक वो भीड़ होती है जो रेस्पॉन्स देती है. यहां नेताओं को ज़बरदस्त रेस्पॉन्स मिल रहा था. " राजनीतिक विश्लेषकों की राय है कि ये संकेत और संदेश बीजेपी के आला नेताओं तक भी पहुंच रहे हैं और वो उसी आधार पर अपनी रणनीति बदल और बना रहे हैं.  लेकिन, इस सियासी लड़ाई में उत्तर प्रदेश की दो अन्य प्रमुख पार्टियां बहुजन समाज पार्टी और कांग्रेस कहां हैं? समाजवादी पार्टी ने 2017 में कांग्रेस और 2019 में बहुजन समाज पार्टी के साथ गठजोड़ किया था, लेकिन दोनों ही बार गठबंधन के प्रयोग कामयाब नहीं हुए. चुनाव के बाद रास्ते अलग हो गए.  हाल में, बहुजन समाज पार्टी और कांग्रेस ने बीजेपी के अलावा समाजवादी पार्टी पर भी तीखे हमले किए हैं और समाजवादी पार्टी ने भी दोनों दलों को निशाने पर लिया है. समाजवादी पार्टी प्रमुख अखिलेश यादव ने तो हाल में दावा किया कि कांग्रेस आने वाले चुनाव में कोई सीट नहीं जीत सकेगी.  इसके जवाब में मंगलवार को कांग्रेस नेता प्रियंका गांधी ने कहा, " हो सकता है कि अखिलेश यादव ज्योतिषी हों जो उन्हें लगता है कि कांग्रेस को ज़ीरो सीट मिलेगी. देखते हैं कि क्या होता है?" वरिष्ठ पत्रकार के विक्रम राव को भी यूपी में फ़िलहाल कांग्रेस की चुनौती में ख़ास दम नहीं दिखता है. हालांकि, वो बहुजन समाज पार्टी को ख़ारिज करने को तैयार नहीं हैं.  राव कहते हैं, "रेस में जैसे फ़िसड्डी आते हैं, वैसे ही कांग्रेस है. बीएसपी को तीसरे नंबर पर रहना चाहिए. दो हफ़्ते बाद सही तस्वीर साफ़ हो पाएगी." 2017 के यूपी विधानसभा चुनाव में कांग्रेस ने सात और बीएसपी ने 19 सीटें हासिल की थीं.  वरिष्ठ पत्रकार राजेंद्र सिंह भी बहुजन समाज पार्टी और कांग्रेस की स्थिति मुश्किल में मान रहे हैं.  वो कहते हैं, "बीएसपी थोड़ा संकट में दिखती है. कांग्रेस के साथ कुछ लोगों की हमदर्दी ज़रूर है लेकिन उनके साथ वोट नहीं दिखाई दे रहे हैं. " राजनीतिक विश्लेषक ये भी कहते हैं कि उत्तर प्रदेश के चुनाव में अभी कुछ महीने का वक़्त बाकी है और राजनीति में स्थितियां बदलने के लिए कई बार इतना समय बहुत होता है, लेकिन प्रधानमंत्री नरेंद्र मोदी और यूपी के सीएम योगी आदित्यनाथ के मौजूदा रूख से साफ़ है कि विधानसभा चुनाव के लिए वो अपना मुख्य प्रतिद्वंद्वी शायद चुन चुके हैं.  ये भी पढ़ें:- (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक और ट्विटर पर फ़ॉलो भी कर सकते हैं.)
समाजवादी पार्टी प्रमुख अखिलेश यादव और राष्ट्रीय लोकदल अध्यक्ष चौधरी जयंत सिंह मंगलवार को एक साथ एक मंच पर आए.  मेरठ के दबथुवा में दोनों पार्टियों की संयुक्त सभा को नाम दिया गया 'परिवर्तन रैली'. अखिलेश यादव और जयंत सिंह  एक ही हेलिकॉप्टर से पहुँचे. दोनों पार्टियों ने इस रैली के जरिए एकजुटता दिखाई. बड़ी भीड़ जुटाकर ताक़त दिखाई और विरोधियों को चुनौती भी दी. दूसरी तरफ, गोरखपुर की रैली में प्रधानमंत्री नरेंद्र मोदी ने समाजवादी पार्टी का नाम लिए बिना उस पर तीखा हमला बोला. उनके आतंकवादियों पर मेहरबान होने का आरोप लगाते हुए कहा कि 'लाल टोपी वाले यूपी के लिए रेड अलर्ट हैं यानि ख़तरे की घंटी हैं.' चौधरी जयंत सिंह ने मंगलवार सुबह चार शब्दों का एक ट्वीट किया और समर्थकों को नारा दिया "मेरठ_चलो. UP बदलो".  समाजवादी पार्टी भी दबथुआ परिवर्तन रैली के लिए समर्थकों में जोश भरती रही और रैली में दिखी भीड़ को पार्टी समर्थकों के इसी जोश का नतीजा बताया.  इसके पहले, अखिलेश यादव और जयंत चौधरी ने नवंबर में मुलाक़ात की. उस मुलाक़ात के बाद जयंत चौधरी ने "बढ़ते क़दम" कहते हुए अपनी तस्वीर शेयर की थी, जिसके जवाब में अखिलेश यादव ने लिखा था, "जयंत चौधरी के साथ बदलाव की ओर." ज़ाहिर है, दोनों नेता रिश्तों में गर्माहट और राजनीतिक एकता दिखाने का लगातार प्रयास कर रहे हैं और गठबंधन को ज़मीन पर उतारने की कोशिश में लगे हुए हैं.    हाल में मीडिया में समाजवादी पार्टी और आरएलडी के गठबंधन को लेकर अफ़वाहों का बाज़ार गर्म था और सीटों के बंटवारे को लेकर नोकझोंक की ख़बरें आ रही थीं.  इस 'परिवर्तन संदेश रैली' का एक मक़सद उन अफ़वाहों और अटकलों पर रोक लगाना भी रहा. तीन कृषि क़ानूनों के कारण पश्चिम उत्तर प्रदेश के जाट बहुल इलाक़े में राजनीतिक ज़मीन तैयार होने के बाद आरएलडी और समाजवादी पार्टी दोनों ही अपने पक्ष में बने राजनीतिक माहौल को क़ायम रखना चाहती हैं.  लखनऊ यूनिवर्सिटी के प्रोफ़ेसर डॉक्टर सुधीर पंवार 2017 में समाजवादी पार्टी के टिकट पर पश्चिम उत्तर प्रदेश की थाना भवन सीट से विधान सभा चुनाव लड़ चुके हैं. डॉक्टर पंवार कहते हैं, "सीटों और उम्मीदवारों का एलान आने वाले समय में होगा. क़रीब-क़रीब सीटें तय हो चुकी हैं. लेकिन उनका एलान समय देख कर और स्ट्रैटेजी के साथ होगा. अगर अभी से एलान कर देंगे तो फिर भाजपा उस हिसाब से अपनी रणनीति तैयार करने लगेगी."  सीटों के समझौते के बारे में आरएलडी के प्रदेश प्रवक्ता इस्लाम चौधरी का कहना है, "सीटों पर सहमति बन चुकी है और वहां कोई मतभेद नहीं है."  पश्चिम उत्तर प्रदेश की राजनीति पर लंबे समय से नज़र बनाए हुए नवभारत टाइम्स के वरिष्ठ पत्रकार शादाब रिज़वी का कहना है, "गठबंधन फ़ाइनल है. पश्चिम की 36 सीटों पर सहमति बनी है और इसमें एक दो सीटें कम ज़्यादा हो सकती हैं. सीटों में शायद नाम नहीं खुलेंगे, लेकिन सीटों की संख्या खुल जाये. इनमे से कुछ सीटों पर यह हो सकता है कि  सिंबल मेरा, कैंडिडेट तुम्हारा की बात तय हो गई हो. दोनों पार्टी दो-तीन सीटों पर ऐसा भी कर सकती है." सामाजिक एकता को फिर से क़ायम करने के लिए आरएलडी ने 60 से अधिक ज़िलों में "भाईचारी एकता ज़िंदाबाद" सम्मलेन किया है. पश्चिमी उत्तर प्रदेश में इन सम्मेलनों में भारी तादात में लोग शामिल भी हुए. वरिष्ठ पत्रकार शादाब रिज़वी कहते हैं, "मुज़फ़्फ़रनगर दंगों के बाद जो यहाँ का ताना बाना टूटा था, उसे जोड़ने की कोशिश अजित सिंह ने ही कर दी थी. उन्होंने जगह-जगह भाईचारा सम्मलेन भी किया था. 2019 के लोकसभा चुनाव में चौधरी जयंत सिंह और अजीत सिंह ने चुनाव अच्छा लड़ा लेकिन वो दोनों हार गए." वो आगे कहते हैं, "किसान आंदोलन इनके लिए सियासी संजीवनी बना. पश्चिम के किसान आंदोलन में अधिकतम भागीदारी जाटों की रहती है. साथ ही अजित सिंह की कोरोना से मौत की सहानुभूति भी है, और आजकल जाट दिल्ली में चौधरियों की चौधराहट वापस मिलने की बात भी कर रहे हैं. अजित सिंह और जयंत सिंह के हारने के बाद जाट अपने आप को दिल्ली की सियासत में कमज़ोर महसूस करते थे. इसीलिए यहाँ पर जाटों के लामबंद होने से आरएलडी की स्थिति पहले से मज़बूत हो रही है."   समाजवादी पार्टी से जुड़े हुए डॉक्टर सुधीर पंवार का कहना है कि जाटों और मुसलमानों में नई एकता की वजह  सामाजिक नहीं बल्कि आर्थिक है.  उनके मुताबिक़, "हम लोग उसे हिन्दू-मुस्लिम एकता कह कर उसका सिम्प्लिफ़िकेशन कर रहे हैं. आज सरकार की किसानों, मज़दूरों और ग़रीबों के प्रति नीतियों की वजह से एक नई सामाजिक एकता देखने को मिल रही है. जाट मुस्लिम एकता जो आर्थिक कारणों से बनी एकता है, उसे हम भाजपा के पक्ष में मज़बूत कर रहे हैं. रूरल इकोनॉमी (ग्रामीण अर्थव्यवस्था) के संकट ने लोगों को साथ किया. हक़ीक़त यह है और दिखाया यह जा रहा है कि मीटिंग में जाट-मुसलमान साथ बैठने लगे. उनमें धर्मगुरुओं ने समझौता थोड़े ही न कराया है. दोनों के साथ रहने की एक आर्थिक वजह है."   पश्चिमी उत्तर प्रदेश में जाट और मुसलमानों से जुड़ी राजनीति मेरठ, बागपत, बुलंदशहर, ग़ाज़ियाबाद, गौतम बुद्ध नगर, हापुड़, शामली, मुज़फ़्फ़रनगर, सहारनपुर, मुरादाबाद, बिजनौर, अमरोहा, संभल, आगरा, फ़िरोज़ाबाद, मथुरा जैसे ज़िलों में देखने को मिलती है.  अक्टूबर में इकोनॉमिक टाइम्स की छपी एक रिपोर्ट के मुताबिक़ पश्चिम उत्तर प्रदेश के 14 ज़िलों में लगभग 71 विधानसभा सीटें हैं, जिसमें से 2017 में भाजपा ने 51 सीटें जीती थीं. पश्चिम में इतनी भारी संख्या में सीटों ने भाजपा को भारी बहुमत दिलाने में अहम भूमिका निभाई थी. इस रिपोर्ट के अनुसार उत्तर प्रदेश में जाट बिरादरी के कुल 13 विधायक हैं जिससे जाटों का भाजपा को समर्थन साफ़ ज़ाहिर है.  पश्चिम उत्तर प्रदेश में सपा और आरएलडी सात प्रतिशत जाट वोट और 29 प्रतिशत मुसलमान वोट के एक साथ होने की उम्मीद लगा रही है. लेकिन अब कृषि क़ानूनों की वापसी के बाद सरकार से नाराज़ जाट वोटरों को क्या भाजपा 2022 में फिर से अपने साथ जोड़ने में कामयाब होगी?  इस बारे में पत्रकार शादाब रिज़वी का कहना है, "लम्बे समय तक किसान सरकार के साथ अड़े रहे, और अब उनका झुकाव कहीं न कहीं आरएलडी की तरफ़ देखा जा रहा था. तो यह माना जा रहा है कि भाजपा का हाल 2014, 2017 और 2019 के चुनावों जैसा नहीं रहेगा. कुछ वापसी की उम्मीद ज़रूर जताई जा रही है.  कुछ लोग यह भी कहते हैं कि क़ानून वापस हो गए हैं तो अब हमें भाजपा का साथ देने में कोई ख़ास परेशानी नहीं है और अगर आने वाले समय में एमएसपी, मुक़दमे वापसी और मुआवज़े की माँग भी सरकार मान लेती है तो हो सकता है कि भाजपा में जाट वोटर की कुछ वापसी की रणनीति एक हद तक कामयाब हो सकती है.  लेकिन अब यहाँ मुसलमान और जाट के बजाए, पूरे किसान वर्ग की एक साथ बात होती है. चरण सिंह के समय यह सब किसान थे. अजीत सिंह के समय जाट-मुसलमान में बंट गए और अब फिर से सबकी किसानों के तौर पर ही बात हो रही है."  भारतीय जनता पार्टी मथुरा में कृष्ण मंदिर बनाने की बात कर रही है. छह दिसंबर को हिंदूवादी संगठनों ने मथुरा के शाही ईदगाह में जलाभिषेक करने का एलान किया था जिसकी वजह से मथुरा को छावनी में बदल दिया गया और कड़े सुरक्षा इंतज़ाम किए गए.   तो क्या भाजपा और हिंदूवादी संगठन फिर से मज़हबी मुद्दों को उठा कर पश्चिम में माहौल बनाने की कोशिश में लगे हुए हैं?  वरिष्ठ पत्रकार शादाब रिज़वी कहते हैं कि सियासत में ऐसी संभावनाओं से इंकार नहीं किया जा सकता है.  उनके मुताबिक़, "पूर्व के चुनावों में मुज़फ़्फ़रनगर (2013) के दंगों और कैराना के पलायन के मुद्दों का भाजपा को राजनीतिक फ़ायदा नज़र आया. उसके बाद माहौल बना, ध्रुवीकरण हुआ, और पूरी तरह समाज में दो हिस्से हो गए. चुनाव हिन्दू मुस्लिम हुआ. तो उसके बाद उन्होंने 2014 का चुनाव जीता, 2017 का चुनाव जीता, 2019 का चुनाव जीता. आप इसे हिंदुत्व कह सकते हैं, या धार्मिक भावनाएं कह सकते हैं. उन पर भाजपा का एजेंडा ख़ूब चला.  लेकिन वो सब चीज़ें अब पुरानी हो गई हैं. अयोध्या में मामला समाप्ति पर है, लेकिन पश्चिम में किसान आंदोलन के बाद सपा-आरएलडी का एक साथ आना एक बड़ा एका माना जा रहा है, तो यह माना जा रहा है कि मथुरा वाला मामला उठाने से पुरानी चीज़ें फिर से ताज़ा हो जाएं और उसका फ़ायदा मिल जाए."   डॉक्टर सुधीर पंवार का मानना है कि भाजपा के पास एक ही नैरेटिव है. "सरकार के ख़िलाफ़ आर्थिक फ़ैक्टर हैं, लेकिन उन्हें यह मथुरा से, काशी से ढकना चाहते हैं. मथुरा में कृष्ण मंदिर की बात हो रही है. प्रदेश के इतिहास में पहली कैबिनेट मीटिंग काशी विश्वनाथ मंदिर में होगी. तो इनके पास एक ही नैरेटिव है."  जब अखिलेश यादव और चौधरी जयंत सिंह ने मेरठ में रैली की, ठीक उसी वक़्त प्रधानमंत्री नरेंद्र मोदी मुख्यमंत्री ने योगी आदित्यनाथ के गृह जनपद गोरखपुर में एम्स अस्पताल का उद्धघाटन और करोड़ों की कई परियोजनाओं का लोकार्पण किया.  रैली में नरेंद्र मोदी ने कहा, "लाल टोपी वालों को सत्ता चाहिए, घोटालों के लिए, अपनी तिजोरी भरने के लिए, अवैध कब्जों के लिए, माफ़ियाओं को खुली छूट देने के लिए. लाल टोपी वालों को सरकार बनानी है, आतंकवादियों पर मेहरबानी दिखाने के लिए, आतंकियों को जेल से छुड़ाने के लिए. और इसलिए याद रखिए, लाल टोपी वाले यूपी के लिए रेड अलर्ट हैं यानि ख़तरे की घंटी." भारतीय जनता पार्टी के नेता समाजवादी पार्टी और आरएलडी के गठबंधन पर सवाल उठा रहे हैं.  भाजपा के प्रदेश प्रवक्ता नवीन श्रीवास्तव का कहना है, "2019 के चुनावों में तीन दलों का गठबंधन था जिसमें सपा के साथ आरएलडी और बसपा भी शामिल थी. वो इससे भी ताक़तवर गठबंधन था. लेकिन उसका क्या हश्र हुआ वो सबने देखा है. उसका एक मात्र कारण है कि उत्तर प्रदेश की जनता तुष्टिकरण की राजनीति करने वाले दल जो सिर्फ़ अपने और अपने परिवार के कल्याण के लिए काम करते हैं उनको नकार चुकी है."  ये भी पढ़ें:- (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक और ट्विटर पर फ़ॉलो भी कर सकते हैं.)
"राहुल जी बहुत अच्छे इंसान है. वो भी बहुत अच्छे लड़के हैं, उत्तर प्रदेश में उन्हें ज़्यादा आना चाहिए और ज़्यादा रहना चाहिए. उत्तर प्रदेश में कोई ज़्यादा आएगा, तो हमारी भी उनसे दोस्ती होगी, दो अच्छे लोग मिल जाएं तो आख़िर क्या ख़राब हैं."  साल  2017 की बात है.  समाजवादी पार्टी नेता अखिलेश यादव ने ये बात तब कांग्रेस नेता राहुल गांधी के लिए कही थी. तब नारा दिया था 'यूपी को ये साथ पसंद' है.  उनके इसी बयान के बाद अखिलेश-राहुल की जोड़ी को 'यूपी के लड़के' कहा जाने लगा था.  दोनों की दोस्ती 2017 के शुरुआती दिनों में ठीक चली, लेकिन चुनावी नतीज़ों के बाद इसमें दूरी आ गई. उस विधानसभा चुनाव में समाजवादी पार्टी 50  सीटों का आँकड़ा भी पार नहीं कर पाई.  एक बार फिर उत्तर प्रदेश में चुनाव आने वाले हैं. और अखिलेश यादव नए साथी के तलाश में निकले हैं.  चर्चा है कि इस बार के विधानसभा चुनाव में अखिलेश-जयंत एक साथ नज़र आएंगे. हालांकि औपचारिक एलान होना बाक़ी है, लेकिन दोनों नेताओं ने एक साथ तस्वीर ट्वीट करके इस गठबंधन की चर्चा को और हवा दे दिया है.  अगर ऐसा हुआ तो एक बदलाव ये भी होगा कि अब अखिलेश यादव 'छोटे लड़के' की जगह इस बार 'बड़े लड़के' का रोल निभाएंगे. 'बड़ा' उम्र में भी और गठबंधन में 'सीटों के बंटवारे' के मामले में भी.  ये भी पढ़ें : कृषि क़ानून पर केंद्र सरकार को ही मानना पड़ेगा, किसान नहीं मानेंगे: सत्यपाल मलिक सवाल अब ये उठता है कि कृषि क़ानून पर मोदी सरकार के यू-टर्न के बाद समाजवादी पार्टी और राष्ट्रीय लोकदल का गठबंधन क्या कामयाब होगा भी?  क्या अखिलेश यादव और समाजवादी पार्टी को इसका फ़ायदा और बीजेपी को इस गठबंधन से नुक़सान होगा?  समाजवादी पार्टी के नेता और लखनऊ विश्वविद्यालय में प्रोफे़सर डॉ. सुधीर पंवार मानते हैं कि राष्ट्रीय लोकदल और समाजवादी पार्टी दोनों की राजनीति के केंद्र में किसान ही है. इस तरह से दोनों 'नेचुरल एलायंस पार्टनर' हैं.  बीबीसी से बातचीत में उन्होंने कहा, " गठबंधन तो राजनीति में फ़ायदे के लिए ही किए जाते हैं. लेकिन ऐसे नहीं कि समाजवादी पार्टी और आरएलडी का गठबंधन किसान आंदोलन की वजह से हो रहा था. 2019 के लोकसभा चुनाव में भी दोनों दलों ने गठबंधन में चुनाव लड़ा था. ये अलग बात है कि वो उतना सफल नहीं हो पाया. इसलिए ये कहना कि कृषि क़ानून के विरोध की वजह से सपा से गठबंधन करना चाहती थी, ये कहना ग़लत होगा. इस गठबंधन से लाभ दोनों पार्टियों को होगा. "  ये भी पढ़ें : किसान आंदोलन: MSP पर माँग मान क्यों नहीं लेती मोदी सरकार? यहाँ ये जानना भी ज़रूरी है कि 2017 के विधानसभा चुनाव में या उससे पहले समाजवादी पार्टी और आरएलडी का कभी कोई गठबंधन नहीं था.  2017 के चुनाव में एक सीट पर उनके उम्मीदवार को जीत मिली थी.  2002 के विधानसभा चुनाव में आरएलडी का सबसे बेहतरीन प्रदर्शन रहा था, जब बीजेपी के साथ उनका गठबंधन था और उन्होंने 14 सीटें जीतीं थी.   इसके बाद 2007 में आरएलडी ने अकेले चुनाव लड़ने का फैसला किया और 10 सीटों पर उनके उम्मीदवार जीते.   2012 का चुनाव आरएलडी ने कांग्रेस के साथ लड़ा और 9 सीटें जीती.  पिता की मौत के बाद ये जयंत चौधरी का पहला चुनाव है जब सभी फैसले वो ख़ुद ले रहे हैं.   ऐसे ट्रैक रिकॉर्ड के बावजूद अखिलेश आरएलडी के साथ गठबंधन करके पश्चिमी उत्तर प्रदेश में क्या साध लेंगें?  इस सवाल के जवाब में डॉ. सुधीर पंवार कहते हैं, "ये चुनाव ऐसे सामाजिक समीकरण बैठाने का चुनाव है, जब बीजेपी को हराने के लिए जहाँ जहाँ जो पार्टी एकदूसरे का पूरक बन सकती हैं वहाँ उन्हें एक दूसरे का पूरक बनना चाहिए."  "2013 से 2019 तक बीजेपी पश्चिमी उत्तर प्रदेश में सांप्रदायिक ध्रुवीकरण करने में सफल रही है. जिस वजह से इस इलाके के जाट और मुसलमान में एक दूरी आ गई थी. और इसका फ़ायदा बीजेपी को मिला था. सपा-आरएलडी गठबंधन से वो दूरी नज़दीकी में बदल जाएगी."   इसलिए समाजवादी पार्टी और आरएलडी के बीच के गठबंधन में सीटों का बँटवारा बेहद अहम होगा.  ये भी पढ़ें : जयंत चौधरी: ‘बाप-दादा की ढहती विरासत’ को यूपी चुनाव में कितना बचा पाएंगे पश्चिमी उत्तर प्रदेश में माना जाता है कि विधानसभा की तकरीबन 100 सीटें आती हैं. ( पश्चिमी उत्तर प्रदेश की वैसे सीमा निर्धारित नहीं है, इस वजह से आँकड़े अलग अलग हो सकते हैं)  2017 विधानसभा चुनाव में बीजेपी इनमें से 80 सीटों पर जीती थी. जबकि 2012 के चुनाव में सिर्फ 38 सीटें जीती थीं.  2019 के लोकसभा चुनाव में 18 सीटें बीजेपी जीती जबकि 2014 में 23 सांसद यहां से जीते थे.  उत्तर प्रदेश की राजनीति पर अच्छी पकड़ रखने वाले वरिष्ठ पत्रकार शरत प्रधान कहते हैं, " 2013 के मुज़्ज़फ़रनगर दंगे से पश्चिमी उत्तर प्रदेश में बीजेपी की कहानी बदली है, जैसा आँकड़े भी बताते हैं.  बीजेपी को इस विधानसभा चुनाव में पश्चिमी उत्तर प्रदेश के इसी किले के ढहने का डर था, इस वजह से उन्होंने कृषि क़ानून वापस लेने का फैसला किया.  दरअसल कृषि क़ानून की वजह से वहाँ पिछले दिनों जितनी महापंचायत हुईं उसमें जाट-मुस्लिम एकता दोबारा से दिखने लगी थी. बीजेपी इसी बात से चिंतित थी."  योगी आदित्यनाथ के कैराना दौरे में बीजेपी की यही चिंता साफ़ दिखी. कैराना पहुँच कर योगी आदित्यनाथ ने एक बार फिर 'हिंदुओं के पलायन' का मुद्दा अपने भाषण में उठाया था.   जब शरत प्रधान पश्चिमी उत्तर प्रदेश में लौटती 'जाट-मुस्लिम एकता' की बात करते हैं तो उनका इशारा इस साल जनवरी में मुज़फ़्फ़रनगर के जीआईसी मैदान में हुई महापंचायत की ओर था जिसमें महेंद्र सिंह टिकैत के क़रीबी रहे ग़ुलाम मोहम्मद जौला मौजूद थे. ये वहीं ग़ुलाम मोहम्मद जौला थे, जो मुज़फ़्फ़रनगर के दंगों के बाद इतने आहत हुए थे कि उन्होंने ख़ुद को भारतीय किसान यूनियन से अलग कर लिया और एक नया संगठन - भारतीय किसान मज़दूर मंच बना डाला. उन दंगों के आठ साल बाद, उस इलाक़े में दोबारा से लौटती 'जाट-मुस्लिम एकता' की ये एक नई तस्वीर थी.  पश्चिमी उत्तर प्रदेश में मुसलमान 32 फ़ीसदी और दलित तकरीबन 18 फ़ीसदी हैं. यहाँ जाट 12 फ़ीसदी और ओबीसी 30 फ़ीसदी हैं.  शरत प्रधान कहते हैं कृषि क़ानून वापस लेने के बाद भी इस इलाके में जयंत चौधरी का असर और कृषि क़ानून अब भी मुद्दा हैं.  इसके पीछे वो तीन कारण गिनाते हैं. पहला - मोदी सरकार ने फैसला लेने में थोड़ी देरी कर दी. इसलिए किसान कहने लगे हैं कि ये फैसले तो हमने उनसे छीना है, ये क़ानून सरकार ने ख़ुद वापस नहीं लिए हैं. दूसरा - किसानों का दुख है, जो इस एक साल में उन्होंने झेला है. किसी फैसले से कोई कितना भी खुश हो, दुख की याद हमेशा साथ रहती है. तीसरा - जंयत के साथ इस बार सिम्पथी वोट भी खूब होगा. "  ये भी पढ़ें : यूपी में अखिलेश की सपा और जयंत की आरएलडी क्या मिला पाएँगे हाथ? शरत प्रधान की ही बात को वरिष्ठ पत्रकार अनिल चौधरी दूसरे तरह से रखते हैं. वो कहते हैं, " मोदी सरकार के इस फैसले की वजह से किसान अब ज़्यादा उत्साहित हैं. उन्हें लगता है कि आंदोलन ऐसे ही अहिंसक बना रहा तो वो आगे भी अपनी माँगें सरकार से मनवा लेंगे. यही वजह है कि लखनऊ की पंचायत में इतने ज़्यादा किसान जुटे. सरकार ने कृषि क़ानून वापस भले ही ले लिया हो, लेकिन आंदोलन ख़त्म नहीं हुआ.  इसी आंदोलन के एक साल की अवधि में किसानों ने धान, गेहूँ और गन्ना - तीन फसलें बाज़ार में बेची हैं. गन्ने के बकाया पैसे मिले नहीं और धान, गेंहू का न्यूनतम समर्थन मूल्य मिला नहीं."  अनिल चौधरी इसलिए मानते हैं कि समाजवादी पार्टी को आरएलडी के गठबंधन से फ़ायदा होगा.  सेंटर फॉर द स्टडी ऑफ डेवलपिंग सोसाइटीज (CSDS) में प्रोफे़सर संजय कुमार कहते हैं, "आरएलडी का जनाधार पिछले 20 सालों में बहुत कम हुआ है, लेकिन अभी भी वो जाटों का प्रतिनिधित्व करती है. अगर जाट किसान बीजेपी से नाराज़ हैं और इलाके में अखिलेश और जयंत की पार्टी के उम्मीदवार चुनाव में आमने सामने हों तो वोटर वापस आरएलडी की तरफ़ की जाएंगे.  अगर अखिलेश यादव, जयंत चौधरी की पार्टी के साथ गठबंधन नहीं करते हैं तो ऐसे में फ़ायदा बीजेपी का हो सकता है. यही अखिलेश यादव  की चिंता भी है. इसलिए अखिलेश चाहते हैं कि जाट वोटों का बंटवारा इस चुनाव में न हो और आरएलडी के साथ गठबंधन हो जाए."  प्रोफे़सर संजय कुमार कहते हैं कि पश्चिमी उत्तर प्रदेश में विधानसभा सीटों को लेकर अलग अलग दावे हैं, लेकिन सीएसडीएस के मुताबिक़ 40-45 सीटों पर जाटों की संख्या बहुत ज़्यादा है. ये सीटें किसी भी पार्टी की जीत और हार के लिए निर्णायक हैं.  ये भी पढ़ें : बीजेपी का पश्चिमी यूपी के लिए क्या है 'गेमप्लान'? (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक और ट्विटर पर फ़ॉलो भी कर सकते हैं.)
"राहुल जी बहुत अच्छे इंसान है. वो भी बहुत अच्छे लड़के हैं, उत्तर प्रदेश में उन्हें ज़्यादा आना चाहिए और ज़्यादा रहना चाहिए. उत्तर प्रदेश में कोई ज़्यादा आएगा, तो हमारी भी उनसे दोस्ती होगी, दो अच्छे लोग मिल जाएं तो आख़िर क्या ख़राब हैं."  साल  2017 की बात है.  समाजवादी पार्टी नेता अखिलेश यादव ने ये बात तब कांग्रेस नेता राहुल गांधी के लिए कही थी. तब नारा दिया था 'यूपी को ये साथ पसंद' है.  उनके इसी बयान के बाद अखिलेश-राहुल की जोड़ी को 'यूपी के लड़के' कहा जाने लगा था.  दोनों की दोस्ती 2017 के शुरुआती दिनों में ठीक चली, लेकिन चुनावी नतीज़ों के बाद इसमें दूरी आ गई. उस विधानसभा चुनाव में समाजवादी पार्टी 50  सीटों का आँकड़ा भी पार नहीं कर पाई.  एक बार फिर उत्तर प्रदेश में चुनाव आने वाले हैं. और अखिलेश यादव नए साथी के तलाश में निकले हैं.  चर्चा है कि इस बार के विधानसभा चुनाव में अखिलेश-जयंत एक साथ नज़र आएंगे. हालांकि औपचारिक एलान होना बाक़ी है, लेकिन दोनों नेताओं ने एक साथ तस्वीर ट्वीट करके इस गठबंधन की चर्चा को और हवा दे दिया है.  अगर ऐसा हुआ तो एक बदलाव ये भी होगा कि अब अखिलेश यादव 'छोटे लड़के' की जगह इस बार 'बड़े लड़के' का रोल निभाएंगे. 'बड़ा' उम्र में भी और गठबंधन में 'सीटों के बंटवारे' के मामले में भी.  ये भी पढ़ें : कृषि क़ानून पर केंद्र सरकार को ही मानना पड़ेगा, किसान नहीं मानेंगे: सत्यपाल मलिक सवाल अब ये उठता है कि कृषि क़ानून पर मोदी सरकार के यू-टर्न के बाद समाजवादी पार्टी और राष्ट्रीय लोकदल का गठबंधन क्या कामयाब होगा भी?  क्या अखिलेश यादव और समाजवादी पार्टी को इसका फ़ायदा और बीजेपी को इस गठबंधन से नुक़सान होगा?  समाजवादी पार्टी के नेता और लखनऊ विश्वविद्यालय में प्रोफे़सर डॉ. सुधीर पंवार मानते हैं कि राष्ट्रीय लोकदल और समाजवादी पार्टी दोनों की राजनीति के केंद्र में किसान ही है. इस तरह से दोनों 'नेचुरल एलायंस पार्टनर' हैं.  बीबीसी से बातचीत में उन्होंने कहा, " गठबंधन तो राजनीति में फ़ायदे के लिए ही किए जाते हैं. लेकिन ऐसे नहीं कि समाजवादी पार्टी और आरएलडी का गठबंधन किसान आंदोलन की वजह से हो रहा था. 2019 के लोकसभा चुनाव में भी दोनों दलों ने गठबंधन में चुनाव लड़ा था. ये अलग बात है कि वो उतना सफल नहीं हो पाया. इसलिए ये कहना कि कृषि क़ानून के विरोध की वजह से सपा से गठबंधन करना चाहती थी, ये कहना ग़लत होगा. इस गठबंधन से लाभ दोनों पार्टियों को होगा. "  ये भी पढ़ें : किसान आंदोलन: MSP पर माँग मान क्यों नहीं लेती मोदी सरकार? यहाँ ये जानना भी ज़रूरी है कि 2017 के विधानसभा चुनाव में या उससे पहले समाजवादी पार्टी और आरएलडी का कभी कोई गठबंधन नहीं था.  2017 के चुनाव में एक सीट पर उनके उम्मीदवार को जीत मिली थी.  2002 के विधानसभा चुनाव में आरएलडी का सबसे बेहतरीन प्रदर्शन रहा था, जब बीजेपी के साथ उनका गठबंधन था और उन्होंने 14 सीटें जीतीं थी.   इसके बाद 2007 में आरएलडी ने अकेले चुनाव लड़ने का फैसला किया और 10 सीटों पर उनके उम्मीदवार जीते.   2012 का चुनाव आरएलडी ने कांग्रेस के साथ लड़ा और 9 सीटें जीती.  पिता की मौत के बाद ये जयंत चौधरी का पहला चुनाव है जब सभी फैसले वो ख़ुद ले रहे हैं.   ऐसे ट्रैक रिकॉर्ड के बावजूद अखिलेश आरएलडी के साथ गठबंधन करके पश्चिमी उत्तर प्रदेश में क्या साध लेंगें?  इस सवाल के जवाब में डॉ. सुधीर पंवार कहते हैं, "ये चुनाव ऐसे सामाजिक समीकरण बैठाने का चुनाव है, जब बीजेपी को हराने के लिए जहाँ जहाँ जो पार्टी एकदूसरे का पूरक बन सकती हैं वहाँ उन्हें एक दूसरे का पूरक बनना चाहिए."  "2013 से 2019 तक बीजेपी पश्चिमी उत्तर प्रदेश में सांप्रदायिक ध्रुवीकरण करने में सफल रही है. जिस वजह से इस इलाके के जाट और मुसलमान में एक दूरी आ गई थी. और इसका फ़ायदा बीजेपी को मिला था. सपा-आरएलडी गठबंधन से वो दूरी नज़दीकी में बदल जाएगी."   इसलिए समाजवादी पार्टी और आरएलडी के बीच के गठबंधन में सीटों का बँटवारा बेहद अहम होगा.  ये भी पढ़ें : जयंत चौधरी: ‘बाप-दादा की ढहती विरासत’ को यूपी चुनाव में कितना बचा पाएंगे पश्चिमी उत्तर प्रदेश में माना जाता है कि विधानसभा की तकरीबन 100 सीटें आती हैं. ( पश्चिमी उत्तर प्रदेश की वैसे सीमा निर्धारित नहीं है, इस वजह से आँकड़े अलग अलग हो सकते हैं)  2017 विधानसभा चुनाव में बीजेपी इनमें से 80 सीटों पर जीती थी. जबकि 2012 के चुनाव में सिर्फ 38 सीटें जीती थीं.  2019 के लोकसभा चुनाव में 18 सीटें बीजेपी जीती जबकि 2014 में 23 सांसद यहां से जीते थे.  उत्तर प्रदेश की राजनीति पर अच्छी पकड़ रखने वाले वरिष्ठ पत्रकार शरत प्रधान कहते हैं, " 2013 के मुज़्ज़फ़रनगर दंगे से पश्चिमी उत्तर प्रदेश में बीजेपी की कहानी बदली है, जैसा आँकड़े भी बताते हैं.  बीजेपी को इस विधानसभा चुनाव में पश्चिमी उत्तर प्रदेश के इसी किले के ढहने का डर था, इस वजह से उन्होंने कृषि क़ानून वापस लेने का फैसला किया.  दरअसल कृषि क़ानून की वजह से वहाँ पिछले दिनों जितनी महापंचायत हुईं उसमें जाट-मुस्लिम एकता दोबारा से दिखने लगी थी. बीजेपी इसी बात से चिंतित थी."  योगी आदित्यनाथ के कैराना दौरे में बीजेपी की यही चिंता साफ़ दिखी. कैराना पहुँच कर योगी आदित्यनाथ ने एक बार फिर 'हिंदुओं के पलायन' का मुद्दा अपने भाषण में उठाया था.   जब शरत प्रधान पश्चिमी उत्तर प्रदेश में लौटती 'जाट-मुस्लिम एकता' की बात करते हैं तो उनका इशारा इस साल जनवरी में मुज़फ़्फ़रनगर के जीआईसी मैदान में हुई महापंचायत की ओर था जिसमें महेंद्र सिंह टिकैत के क़रीबी रहे ग़ुलाम मोहम्मद जौला मौजूद थे. ये वहीं ग़ुलाम मोहम्मद जौला थे, जो मुज़फ़्फ़रनगर के दंगों के बाद इतने आहत हुए थे कि उन्होंने ख़ुद को भारतीय किसान यूनियन से अलग कर लिया और एक नया संगठन - भारतीय किसान मज़दूर मंच बना डाला. उन दंगों के आठ साल बाद, उस इलाक़े में दोबारा से लौटती 'जाट-मुस्लिम एकता' की ये एक नई तस्वीर थी.  पश्चिमी उत्तर प्रदेश में मुसलमान 32 फ़ीसदी और दलित तकरीबन 18 फ़ीसदी हैं. यहाँ जाट 12 फ़ीसदी और ओबीसी 30 फ़ीसदी हैं.  शरत प्रधान कहते हैं कृषि क़ानून वापस लेने के बाद भी इस इलाके में जयंत चौधरी का असर और कृषि क़ानून अब भी मुद्दा हैं.  इसके पीछे वो तीन कारण गिनाते हैं. पहला - मोदी सरकार ने फैसला लेने में थोड़ी देरी कर दी. इसलिए किसान कहने लगे हैं कि ये फैसले तो हमने उनसे छीना है, ये क़ानून सरकार ने ख़ुद वापस नहीं लिए हैं. दूसरा - किसानों का दुख है, जो इस एक साल में उन्होंने झेला है. किसी फैसले से कोई कितना भी खुश हो, दुख की याद हमेशा साथ रहती है. तीसरा - जंयत के साथ इस बार सिम्पथी वोट भी खूब होगा. "  ये भी पढ़ें : यूपी में अखिलेश की सपा और जयंत की आरएलडी क्या मिला पाएँगे हाथ? शरत प्रधान की ही बात को वरिष्ठ पत्रकार अनिल चौधरी दूसरे तरह से रखते हैं. वो कहते हैं, " मोदी सरकार के इस फैसले की वजह से किसान अब ज़्यादा उत्साहित हैं. उन्हें लगता है कि आंदोलन ऐसे ही अहिंसक बना रहा तो वो आगे भी अपनी माँगें सरकार से मनवा लेंगे. यही वजह है कि लखनऊ की पंचायत में इतने ज़्यादा किसान जुटे. सरकार ने कृषि क़ानून वापस भले ही ले लिया हो, लेकिन आंदोलन ख़त्म नहीं हुआ.  इसी आंदोलन के एक साल की अवधि में किसानों ने धान, गेहूँ और गन्ना - तीन फसलें बाज़ार में बेची हैं. गन्ने के बकाया पैसे मिले नहीं और धान, गेंहू का न्यूनतम समर्थन मूल्य मिला नहीं."  अनिल चौधरी इसलिए मानते हैं कि समाजवादी पार्टी को आरएलडी के गठबंधन से फ़ायदा होगा.  सेंटर फॉर द स्टडी ऑफ डेवलपिंग सोसाइटीज (CSDS) में प्रोफे़सर संजय कुमार कहते हैं, "आरएलडी का जनाधार पिछले 20 सालों में बहुत कम हुआ है, लेकिन अभी भी वो जाटों का प्रतिनिधित्व करती है. अगर जाट किसान बीजेपी से नाराज़ हैं और इलाके में अखिलेश और जयंत की पार्टी के उम्मीदवार चुनाव में आमने सामने हों तो वोटर वापस आरएलडी की तरफ़ की जाएंगे.  अगर अखिलेश यादव, जयंत चौधरी की पार्टी के साथ गठबंधन नहीं करते हैं तो ऐसे में फ़ायदा बीजेपी का हो सकता है. यही अखिलेश यादव  की चिंता भी है. इसलिए अखिलेश चाहते हैं कि जाट वोटों का बंटवारा इस चुनाव में न हो और आरएलडी के साथ गठबंधन हो जाए."  प्रोफे़सर संजय कुमार कहते हैं कि पश्चिमी उत्तर प्रदेश में विधानसभा सीटों को लेकर अलग अलग दावे हैं, लेकिन सीएसडीएस के मुताबिक़ 40-45 सीटों पर जाटों की संख्या बहुत ज़्यादा है. ये सीटें किसी भी पार्टी की जीत और हार के लिए निर्णायक हैं.  ये भी पढ़ें : बीजेपी का पश्चिमी यूपी के लिए क्या है 'गेमप्लान'? (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक और ट्विटर पर फ़ॉलो भी कर सकते हैं.)
संयुक्त किसान मोर्चा ने मंगलवार को एक बैठक के बाद यह जानकारी दी कि सरकार की ओर से उन्हें उनकी मांगों को लेकर एक प्रस्ताव दिया गया है. मोर्चे ने इस पर चर्चा की और बताया कि सरकार के प्रस्ताव पर फ़िलहाल कोई सहमति नहीं बनी है और यह बैठक अभी बुधवार को जारी रहेगी. पिछले 15 महीनों से आंदोलन कर रहे किसानों के संगठन संयुक्त किसान मोर्चा ने कहा है कि उसे सरकार के प्रस्ताव पर और स्पष्टीकरण की आवश्यकता है. संयुक्त किसान मोर्चा ने कहा है कि इस संबंध में सरकार को पत्र भेजा जाएगा और फिर उनके जवाब पर बुधवार को चर्चा होगी. किसान नेताओं ने कहा कि पहली बार सरकार ने लिखित प्रस्ताव भेजा है. संयुक्त किसान मोर्चा ने अपनी बैठक के बाद कहा, "सरकार ने हमें एक प्रस्ताव भेजा है, हमारी पांच सदस्यीय समिति ने उस पर विचार किया. सरकार के प्रस्ताव पर पूरी तरह से सहमति नहीं बनने पर हमारी बैठक बुधवार को फिर होगी." किसानों की आपत्तियां संयुक्त किसान मोर्चा के नेता युद्धवीर सिंह ने बताया, "पाँच सदस्यीय कमेटी की एक बहुत महत्वपूर्ण बैठक हुई. उसमें सरकार की तरफ़ से प्रस्ताव पर विस्तार से चर्चा हुई. उस प्रस्ताव पर संयुक्त किसान मोर्चा के साथियों के साथ बैठक हुई, चर्चा हुई. कुछ साथियों को प्रस्ताव पर स्पष्टीकरण चाहिए था." केंद्र सरकार ने आंदोलन कर रहे किसानों को उनकी मांगों को लेकर लिखित आश्वासन दिया है. इन आश्वासनों में एमएसपी (न्यूनतम समर्थन मूल्य) के लिए क़ानूनी गारंटी भी शामिल है. केंद्र सरकार ने किसान संगठनों से कहा है कि वो एमएसपी के मुद्दे पर एक समिति का गठन करेगी. इस कमेटी में केंद्र और राज्यों के अधिकारी रहेंगे. साथ ही विशेषज्ञों और संयुक्त किसान मोर्चा के प्रतिनिधियों को भी शामिल किया जाएगा. हालाँकि किसान नेताओं को लगता है कि सरकार उन संगठनों को भी इस कमेटी में शामिल करेगी, जो कृषि क़ानून को सही मानते थे. एमएसपी पर कमेटी के बारे में यह कहा गया है कि "उसमें किसान संगठन और संयुक्त किसान मोर्चे के नुमाइंदे भी होंगे. इस पर हमें आपत्ति है. एक साल तक आंदोलन संयुक्त किसान मोर्चा ने लड़ा है. हमारी आपत्ति ये है कि उन किसान संगठनों को भी शामिल किया जाएगा जो इसका हिस्सा नहीं थे." इसके अलावा हरियाणा और यूपी में सुरक्षाबलों के साथ हिंसक संघर्ष का मामला भी है. केंद्र सरकार किसानों के ख़िलाफ़ सभी पुलिस केस को वापस लेने पर भी सहमत हो गई है. लेकिन सरकार ने कहा है कि आंदोलन वापस लेने के बाद ही वे केस वापस लेंगे. किसान नेताओं को इस पर आपत्ति है. संयुक्त किसान मोर्चा ने बैठक के बाद कहा कि, "इस पर कई साथियों को संदेह है कि यह प्रक्रिया कब होगी. अकेले हरियाणा में 48,000 केस चल रहे हैं, यूपी, उत्तराखंड, राजस्थान, मध्य प्रदेश में भी मुक़दमे दर्ज हैं. देश भर में रेल विभाग के सैकड़ों मुक़दमे हैं. समयबद्ध तरीक़े से इसे वापस लिया जाना चाहिए." "वहीं मुआवज़े के बारे में सरकार ने सैद्धांतिक रूप से कहा है कि मुआवज़ा मंज़ूर है. हम चाहते हैं कि पंजाब सरकार ने जो मॉडल दिया है कि हर किसान के परिवार को पांच लाख का मुआवज़ा और परिवार के एक सदस्य को नौकरी, वो देनी चाहिए." इसके अलावा पराली जलाने से जुड़ा मामला भी है. इन्हीं सब मुद्दों पर किसान नेताओं ने केंद्र से स्पष्टीकरण मांगा है. एक साल से दिल्ली के बॉर्डर पर डटे हैं किसान बीते एक साल से भी अधिक समय से पंजाब, हरियाणा के हज़ारों किसान राजधानी दिल्ली से सटी सीमाओं पर विवादास्पद तीन कृषि क़ानूनों को वापस लेने की मांग पर विरोध प्रदर्शन कर रहे हैं. उन्हें देश भर के किसानों, ख़ास कर यूपी के किसानों का भारी समर्थन मिला. हालांकि इस वर्ष प्रकाश पर्व के मौके पर प्रधानमंत्री नरेंद्र मोदी ने किसानों से माफ़ी मांगते हुए तीनों कृषि क़ानूनों को रद्द करने की घोषणा की और संसद के शीतकालीन सत्र के दौरान सरकार ने तीनों कृषि क़ानूनों को वापस ले लिया. लेकिन कृषि उपज पर न्यूनतम समर्थन मूल्य को क़ानूनी रूप से लागू करने और किसानों पर दर्ज सभी मुक़दमों (धारा 302 और 307 के केस छोड़कर) को वापस लेने की मांग पर किसानों ने दिल्ली की सीमा पर डटे रहने का फ़ैसला किया. इस दौरान दो दिन पहले ही किसानों ने एक पांच सदस्यीय समिति भी बनाई है जो सरकार के साथ उनके किसी भी मुद्दे पर बात करेगी. तीन कृषि क़ानूनों को वापस लिए जाने का स्वागत करते हुए संयुक्त किसान मोर्चा ने दिल्ली की सीमा से वापस लौटने को लेकर कहा था कि उनकी कुछ और मांगे हैं उसे पूरा किए जाने के बाद ही किसान अपने अपने घर लौटेंगे. जिन मांगों पर किसान अब भी दिल्ली बॉर्डर पर डटे हैं उनमें सबसे अहम एमएसपी की गारंटी की मांग है. इसके अलावा किसान आंदोलन के दौरान जिन किसानों पर दिल्ली, यूपी और हरियाणा में मुक़दमे दर्ज किए गए हैं, (धारा 302 और 307 के केस छोड़कर) उन्हें भी वापस लेने की मांग की गई है. साथ ही आंदोलन के दौरान जान गंवाने वाले किसानों के परिवारों को मुआवज़ा दिए जाने की मांग भी है. इसके अलावा बिजली बिल 2020 को रद्द किए जाने की मांग और पराली जलाने पर होने वाली कार्रवाई को रोकने की मांग भी की गई है. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
समाजवादी पार्टी प्रमुख अखिलेश यादव और राष्ट्रीय लोकदल अध्यक्ष चौधरी जयंत सिंह मंगलवार को एक साथ एक मंच पर आए.  मेरठ के दबथुवा में दोनों पार्टियों की संयुक्त सभा को नाम दिया गया 'परिवर्तन रैली'. अखिलेश यादव और जयंत सिंह  एक ही हेलिकॉप्टर से पहुँचे. दोनों पार्टियों ने इस रैली के जरिए एकजुटता दिखाई. बड़ी भीड़ जुटाकर ताक़त दिखाई और विरोधियों को चुनौती भी दी. दूसरी तरफ, गोरखपुर की रैली में प्रधानमंत्री नरेंद्र मोदी ने समाजवादी पार्टी का नाम लिए बिना उस पर तीखा हमला बोला. उनके आतंकवादियों पर मेहरबान होने का आरोप लगाते हुए कहा कि 'लाल टोपी वाले यूपी के लिए रेड अलर्ट हैं यानि ख़तरे की घंटी हैं.' चौधरी जयंत सिंह ने मंगलवार सुबह चार शब्दों का एक ट्वीट किया और समर्थकों को नारा दिया "मेरठ_चलो. UP बदलो".  समाजवादी पार्टी भी दबथुआ परिवर्तन रैली के लिए समर्थकों में जोश भरती रही और रैली में दिखी भीड़ को पार्टी समर्थकों के इसी जोश का नतीजा बताया.  इसके पहले, अखिलेश यादव और जयंत चौधरी ने नवंबर में मुलाक़ात की. उस मुलाक़ात के बाद जयंत चौधरी ने "बढ़ते क़दम" कहते हुए अपनी तस्वीर शेयर की थी, जिसके जवाब में अखिलेश यादव ने लिखा था, "जयंत चौधरी के साथ बदलाव की ओर." ज़ाहिर है, दोनों नेता रिश्तों में गर्माहट और राजनीतिक एकता दिखाने का लगातार प्रयास कर रहे हैं और गठबंधन को ज़मीन पर उतारने की कोशिश में लगे हुए हैं.    हाल में मीडिया में समाजवादी पार्टी और आरएलडी के गठबंधन को लेकर अफ़वाहों का बाज़ार गर्म था और सीटों के बंटवारे को लेकर नोकझोंक की ख़बरें आ रही थीं.  इस 'परिवर्तन संदेश रैली' का एक मक़सद उन अफ़वाहों और अटकलों पर रोक लगाना भी रहा. तीन कृषि क़ानूनों के कारण पश्चिम उत्तर प्रदेश के जाट बहुल इलाक़े में राजनीतिक ज़मीन तैयार होने के बाद आरएलडी और समाजवादी पार्टी दोनों ही अपने पक्ष में बने राजनीतिक माहौल को क़ायम रखना चाहती हैं.  लखनऊ यूनिवर्सिटी के प्रोफ़ेसर डॉक्टर सुधीर पंवार 2017 में समाजवादी पार्टी के टिकट पर पश्चिम उत्तर प्रदेश की थाना भवन सीट से विधान सभा चुनाव लड़ चुके हैं. डॉक्टर पंवार कहते हैं, "सीटों और उम्मीदवारों का एलान आने वाले समय में होगा. क़रीब-क़रीब सीटें तय हो चुकी हैं. लेकिन उनका एलान समय देख कर और स्ट्रैटेजी के साथ होगा. अगर अभी से एलान कर देंगे तो फिर भाजपा उस हिसाब से अपनी रणनीति तैयार करने लगेगी."  सीटों के समझौते के बारे में आरएलडी के प्रदेश प्रवक्ता इस्लाम चौधरी का कहना है, "सीटों पर सहमति बन चुकी है और वहां कोई मतभेद नहीं है."  पश्चिम उत्तर प्रदेश की राजनीति पर लंबे समय से नज़र बनाए हुए नवभारत टाइम्स के वरिष्ठ पत्रकार शादाब रिज़वी का कहना है, "गठबंधन फ़ाइनल है. पश्चिम की 36 सीटों पर सहमति बनी है और इसमें एक दो सीटें कम ज़्यादा हो सकती हैं. सीटों में शायद नाम नहीं खुलेंगे, लेकिन सीटों की संख्या खुल जाये. इनमे से कुछ सीटों पर यह हो सकता है कि  सिंबल मेरा, कैंडिडेट तुम्हारा की बात तय हो गई हो. दोनों पार्टी दो-तीन सीटों पर ऐसा भी कर सकती है." सामाजिक एकता को फिर से क़ायम करने के लिए आरएलडी ने 60 से अधिक ज़िलों में "भाईचारी एकता ज़िंदाबाद" सम्मलेन किया है. पश्चिमी उत्तर प्रदेश में इन सम्मेलनों में भारी तादात में लोग शामिल भी हुए. वरिष्ठ पत्रकार शादाब रिज़वी कहते हैं, "मुज़फ़्फ़रनगर दंगों के बाद जो यहाँ का ताना बाना टूटा था, उसे जोड़ने की कोशिश अजित सिंह ने ही कर दी थी. उन्होंने जगह-जगह भाईचारा सम्मलेन भी किया था. 2019 के लोकसभा चुनाव में चौधरी जयंत सिंह और अजीत सिंह ने चुनाव अच्छा लड़ा लेकिन वो दोनों हार गए." वो आगे कहते हैं, "किसान आंदोलन इनके लिए सियासी संजीवनी बना. पश्चिम के किसान आंदोलन में अधिकतम भागीदारी जाटों की रहती है. साथ ही अजित सिंह की कोरोना से मौत की सहानुभूति भी है, और आजकल जाट दिल्ली में चौधरियों की चौधराहट वापस मिलने की बात भी कर रहे हैं. अजित सिंह और जयंत सिंह के हारने के बाद जाट अपने आप को दिल्ली की सियासत में कमज़ोर महसूस करते थे. इसीलिए यहाँ पर जाटों के लामबंद होने से आरएलडी की स्थिति पहले से मज़बूत हो रही है."   समाजवादी पार्टी से जुड़े हुए डॉक्टर सुधीर पंवार का कहना है कि जाटों और मुसलमानों में नई एकता की वजह  सामाजिक नहीं बल्कि आर्थिक है.  उनके मुताबिक़, "हम लोग उसे हिन्दू-मुस्लिम एकता कह कर उसका सिम्प्लिफ़िकेशन कर रहे हैं. आज सरकार की किसानों, मज़दूरों और ग़रीबों के प्रति नीतियों की वजह से एक नई सामाजिक एकता देखने को मिल रही है. जाट मुस्लिम एकता जो आर्थिक कारणों से बनी एकता है, उसे हम भाजपा के पक्ष में मज़बूत कर रहे हैं. रूरल इकोनॉमी (ग्रामीण अर्थव्यवस्था) के संकट ने लोगों को साथ किया. हक़ीक़त यह है और दिखाया यह जा रहा है कि मीटिंग में जाट-मुसलमान साथ बैठने लगे. उनमें धर्मगुरुओं ने समझौता थोड़े ही न कराया है. दोनों के साथ रहने की एक आर्थिक वजह है."   पश्चिमी उत्तर प्रदेश में जाट और मुसलमानों से जुड़ी राजनीति मेरठ, बागपत, बुलंदशहर, ग़ाज़ियाबाद, गौतम बुद्ध नगर, हापुड़, शामली, मुज़फ़्फ़रनगर, सहारनपुर, मुरादाबाद, बिजनौर, अमरोहा, संभल, आगरा, फ़िरोज़ाबाद, मथुरा जैसे ज़िलों में देखने को मिलती है.  अक्टूबर में इकोनॉमिक टाइम्स की छपी एक रिपोर्ट के मुताबिक़ पश्चिम उत्तर प्रदेश के 14 ज़िलों में लगभग 71 विधानसभा सीटें हैं, जिसमें से 2017 में भाजपा ने 51 सीटें जीती थीं. पश्चिम में इतनी भारी संख्या में सीटों ने भाजपा को भारी बहुमत दिलाने में अहम भूमिका निभाई थी. इस रिपोर्ट के अनुसार उत्तर प्रदेश में जाट बिरादरी के कुल 13 विधायक हैं जिससे जाटों का भाजपा को समर्थन साफ़ ज़ाहिर है.  पश्चिम उत्तर प्रदेश में सपा और आरएलडी सात प्रतिशत जाट वोट और 29 प्रतिशत मुसलमान वोट के एक साथ होने की उम्मीद लगा रही है. लेकिन अब कृषि क़ानूनों की वापसी के बाद सरकार से नाराज़ जाट वोटरों को क्या भाजपा 2022 में फिर से अपने साथ जोड़ने में कामयाब होगी?  इस बारे में पत्रकार शादाब रिज़वी का कहना है, "लम्बे समय तक किसान सरकार के साथ अड़े रहे, और अब उनका झुकाव कहीं न कहीं आरएलडी की तरफ़ देखा जा रहा था. तो यह माना जा रहा है कि भाजपा का हाल 2014, 2017 और 2019 के चुनावों जैसा नहीं रहेगा. कुछ वापसी की उम्मीद ज़रूर जताई जा रही है.  कुछ लोग यह भी कहते हैं कि क़ानून वापस हो गए हैं तो अब हमें भाजपा का साथ देने में कोई ख़ास परेशानी नहीं है और अगर आने वाले समय में एमएसपी, मुक़दमे वापसी और मुआवज़े की माँग भी सरकार मान लेती है तो हो सकता है कि भाजपा में जाट वोटर की कुछ वापसी की रणनीति एक हद तक कामयाब हो सकती है.  लेकिन अब यहाँ मुसलमान और जाट के बजाए, पूरे किसान वर्ग की एक साथ बात होती है. चरण सिंह के समय यह सब किसान थे. अजीत सिंह के समय जाट-मुसलमान में बंट गए और अब फिर से सबकी किसानों के तौर पर ही बात हो रही है."  भारतीय जनता पार्टी मथुरा में कृष्ण मंदिर बनाने की बात कर रही है. छह दिसंबर को हिंदूवादी संगठनों ने मथुरा के शाही ईदगाह में जलाभिषेक करने का एलान किया था जिसकी वजह से मथुरा को छावनी में बदल दिया गया और कड़े सुरक्षा इंतज़ाम किए गए.   तो क्या भाजपा और हिंदूवादी संगठन फिर से मज़हबी मुद्दों को उठा कर पश्चिम में माहौल बनाने की कोशिश में लगे हुए हैं?  वरिष्ठ पत्रकार शादाब रिज़वी कहते हैं कि सियासत में ऐसी संभावनाओं से इंकार नहीं किया जा सकता है.  उनके मुताबिक़, "पूर्व के चुनावों में मुज़फ़्फ़रनगर (2013) के दंगों और कैराना के पलायन के मुद्दों का भाजपा को राजनीतिक फ़ायदा नज़र आया. उसके बाद माहौल बना, ध्रुवीकरण हुआ, और पूरी तरह समाज में दो हिस्से हो गए. चुनाव हिन्दू मुस्लिम हुआ. तो उसके बाद उन्होंने 2014 का चुनाव जीता, 2017 का चुनाव जीता, 2019 का चुनाव जीता. आप इसे हिंदुत्व कह सकते हैं, या धार्मिक भावनाएं कह सकते हैं. उन पर भाजपा का एजेंडा ख़ूब चला.  लेकिन वो सब चीज़ें अब पुरानी हो गई हैं. अयोध्या में मामला समाप्ति पर है, लेकिन पश्चिम में किसान आंदोलन के बाद सपा-आरएलडी का एक साथ आना एक बड़ा एका माना जा रहा है, तो यह माना जा रहा है कि मथुरा वाला मामला उठाने से पुरानी चीज़ें फिर से ताज़ा हो जाएं और उसका फ़ायदा मिल जाए."   डॉक्टर सुधीर पंवार का मानना है कि भाजपा के पास एक ही नैरेटिव है. "सरकार के ख़िलाफ़ आर्थिक फ़ैक्टर हैं, लेकिन उन्हें यह मथुरा से, काशी से ढकना चाहते हैं. मथुरा में कृष्ण मंदिर की बात हो रही है. प्रदेश के इतिहास में पहली कैबिनेट मीटिंग काशी विश्वनाथ मंदिर में होगी. तो इनके पास एक ही नैरेटिव है."  जब अखिलेश यादव और चौधरी जयंत सिंह ने मेरठ में रैली की, ठीक उसी वक़्त प्रधानमंत्री नरेंद्र मोदी मुख्यमंत्री ने योगी आदित्यनाथ के गृह जनपद गोरखपुर में एम्स अस्पताल का उद्धघाटन और करोड़ों की कई परियोजनाओं का लोकार्पण किया.  रैली में नरेंद्र मोदी ने कहा, "लाल टोपी वालों को सत्ता चाहिए, घोटालों के लिए, अपनी तिजोरी भरने के लिए, अवैध कब्जों के लिए, माफ़ियाओं को खुली छूट देने के लिए. लाल टोपी वालों को सरकार बनानी है, आतंकवादियों पर मेहरबानी दिखाने के लिए, आतंकियों को जेल से छुड़ाने के लिए. और इसलिए याद रखिए, लाल टोपी वाले यूपी के लिए रेड अलर्ट हैं यानि ख़तरे की घंटी." भारतीय जनता पार्टी के नेता समाजवादी पार्टी और आरएलडी के गठबंधन पर सवाल उठा रहे हैं.  भाजपा के प्रदेश प्रवक्ता नवीन श्रीवास्तव का कहना है, "2019 के चुनावों में तीन दलों का गठबंधन था जिसमें सपा के साथ आरएलडी और बसपा भी शामिल थी. वो इससे भी ताक़तवर गठबंधन था. लेकिन उसका क्या हश्र हुआ वो सबने देखा है. उसका एक मात्र कारण है कि उत्तर प्रदेश की जनता तुष्टिकरण की राजनीति करने वाले दल जो सिर्फ़ अपने और अपने परिवार के कल्याण के लिए काम करते हैं उनको नकार चुकी है."  ये भी पढ़ें:- (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक और ट्विटर पर फ़ॉलो भी कर सकते हैं.)
 बीबीसी ने साल 2021 के सबसे प्रेरक और प्रभावशाली 100 महिलाओं की सूची जारी कर दी है.  इस साल उन महिलाओं को इस सूची में जगह मिली है जो दुनिया भर में रीसेट का बटन दबा रही हैं. दरअसल दुनिया भर में महिलाएं समाज और संस्कृति को नए सिर से बदलने में अपनी भूमिकाएं निभा रही हैं.  जिन महिलाओं को इस साल सूची में जगह मिली है उनमें सबसे कम उम्र में नोबेल पुरस्कार विजेता मलाला यूसुफ़ज़ई, सामोआ की पहली महिला प्रधानमंत्री फ़ियामे नाओमी माताफ़ा, वैक्सीन कांफ़िडेंस प्रोजेक्ट की प्रमुख प्रोफ़ेसर हेयडी जे लॉर्सन और मशहूर लेखिका चिमामांडा नगोज़ी अडिची शामिल हैं.  इस सूची में इस बार दो भारतीय महिलाएं भी शामिल हैं, एक हैं मंजुला प्रदीप और दूसरी हैं मुग्धा कालरा. इन्हें किन वजहों से इस सूची में जगह मिली है, ये आपको जल्द ही हमारी कहानियों से जानने को मिलेगा.  इस सूची में आधी संख्या में आपको अफ़ग़ानिस्तान की महिलाएं दिखेंगी. इनमें से कुछ के वास्तविक नाम हमलोग प्रकाशित नहीं कर रहे हैं और सुरक्षा कारणों के चलते ही कुछ महिलाओं की तस्वीर भी इस्तेमाल नहीं कर रहे हैं.  2021 में तालिबान की अफ़ग़ानिस्तान में वापसी से लाखों अफ़ग़ान महिलाओं का जीवन पूरी तरह से बदल गया है- तालिबान के शासन में लड़कियों के हायर सेकेंडरी एजुकेशन पर भी पाबंदी है. महिला मामलों के मंत्रालय को बंद कर दिया गया है और कई मामलों में महिलाओं को काम पर आने से मना कर दिया गया है. इस साल की सूची में इन महिलाओं के हौसले और उनकी उपलब्धियों को सेलिब्रेट किया जा रहा है. 100 वीमेन का चयन कैसे होता है? बीबीसी 100 वीमेन टीम ने बीबीसी की वैश्विक भाषाई सेवाओं से मिली जानकारी और सुझाव के मुताबिक इन महिलाओं को शार्टलिस्ट किया.  हमने यह देखा कि जिन महिलाओं को शामिल कर रहे हैं, उन्होंने पिछले 12 महीनों के अंदर सुर्ख़ियां बटोरी हों या फिर प्रभावी भूमिका निभाई हो. ऐसी महिलाएं जो दूसरे लोगों के लिए प्रेरक हों, जिन्होंने कुछ उपलब्धि हासिल की हो. ऐसी महिलाएं जो भले सुर्खियां नहीं बना पाई हों लेकिन जिन्होंने समाज को प्रभावित किया हो.   इसके बाद इन महिलाओं को इस साल की थीम- जो महिलाएं रीसेट का बटन दबा रही हैं, जो वैश्विक महामारी के दौर में दुनिया को नए सिरे से तलाशने में अपनी भूमिका निभा रही हैं. हमने इस दौरान क्षेत्रीय प्रतिनिधित्व भी देखा और अंतिम सूची तय करने से पहले पूरी तरह की निष्पक्षता रखी.  इस साल बीबीसी 100 वीमेन ने अभूतपूर्व फ़ैसला लेते हुए आधी संख्या में अफ़ग़ानिस्तान की महिलाओं को जगह देने का फ़ैसला किया. हाल की घटनाओं के चलते अफ़ग़ानिस्तान सुर्ख़ियों में रहा है और यहां की लाखों महिलाओं के भविष्य पर सवालिया निशान लग गया है. मानवधिकार संस्थाओं ने आशंका जताई है कि तालिबान के शासन के अधीन महिलाओं की आज़ादी छिन जाएगी.  हमने आधी सूची में अफ़ग़ानिस्तान की उन महिलाओं को दी है जो या तो अफ़ग़ानिस्तान की हैं या वहां काम करती हैं, ताकि यह बता सकें कि अफ़ग़ानिस्तान के सार्वजनिक जीवन से किस तरह ये महिलाएं ग़ायब होने को मज़बूर हो चुकी हैं. जिन लोगों की आवाज़ को दबाया जा रहा है, उन्हें भी हमने आवाज़ देने की कोशिश की है.  तीन दिसंबर को तालिबान ने अपने सर्वोच्च नेता की ओर से एक फ़रमान जारी किया जिसमें कहा कि उन्होंने संबंधित मंत्रालयों को महिला अधिकारों पर गंभीर कार्रवाई करने का निर्देश दिया गया था. इस फ़रमान में महिलाओं की विवाह और संपत्ति को नियंत्रित करने वाले नियमों को निर्धारित किया गया है, कहा गया है कि महिलाओं को विवाह के लिए मज़बूर नहीं किया जा सकता और उन्हें संपत्ति की तरह नहीं देखा जाना चाहिए. लेकिन इस फ़रमान की बेहद आलोचना हो रही है क्योंकि इसमें लड़कियों की माध्यमिक शिक्षा और महिलाओं के काम के अधिकार में कटौती की बात शामिल नहीं है.  कुछ महिलाओं और उनके परिवार की सुरक्षा के चलते उनकी पहचान ज़ाहिर नहीं की जा रही है, यह उनकी सहमति और बीबीसी की संपादकीय नीतियों के तहत किया गया है.  प्रोड्यूस एवं संपादन- वेलेरिया पेरास्सो, एमिलिया बटर्ली, लारा ओवेन, जॉर्जिनिया पेयर्स, काउन ख़ामूश, हानिया अली, मार्क शेया. बीबीसी 100 वीमेन एडिटर- क्लेयर विलियम्स, प्रॉडक्शन - पॉल सर्जेएंट, फ़िलिपा जॉय, अना लुसिया गोंज़ालेज़. डेवलपमेंट - अयू विदियानिसिह इदजाजा, अलेक्जेंडर इवानोव डिज़ाइन- डेबी लोइज़ू, जोय बार्थोलेम्यू इलेस्ट्रेशन- जिला दस्तमालची तस्वीरों के कॉपीराइट्स:  फ़ेडिल बेरिशा, गेरविन पोलू/तालामुआ मीडिया, ग्रेग डिग्यूरी/ गेटी इमेजेज़, नेटफ़्लिक्स, मैनी जेफ़रसन, यूनिवर्सिटी कॉलेज लंदन (यूसीएल), ज़ूनो फ़ोटोग्राफ़ी, ब्रेन मावानडो, एस.एच.रेहान, सीएएमजीइडब्ल्यू, फ़रहत इल्क, चोले डेसोनेयर्स, रायटर्स, बोउडेविजन बोलमैन, इमरान क़रीम खट्टक/रेड ऑन फ़िल्मस, पैट्रिक डोज़, काटे वारेन, शैरीडन पोयर, फ़ोंडो सिमिलास, मैग्निफ़िशिएंट लेंस लिमिटेड, डार्सी हेमले, रे रायन फ़ोटोग्राफ़ी टाम, कार्ला पोलिसेला/ महिला मंत्रालय, जेंडर एंड डायर्वर्सिटी (अर्जेंटीना), मैटिएस सालाज़ार, एक्यूमन पिक्चर्स, मार्सिया विंडवाय, कार्लोस ओरसी/क्यूस्ताओ डे सिनसिया, यूरी ओगराकोव, सेटिज़/@setiz, मेड अंतरावान, पीटर हर्ले, जैसन बेल, यूनिवर्सिटी ऑफ़ शेफ़ील्ड हैलाम, कैरोलीन मर्डोक, इमाद मनकुसा, डेविड एम बेनेट/ गेटी इमेजेज़, ईस्ट वेस्ट इंस्टीट्यूट फ़्लिकर गैलरी, राशेद लोवान, अब्दुल्लाह रफ़ीक़, आरएफ़एच, जेन्नी लेविस, राम प्रकाश स्टूडियो, ओस्लो फ़्रीडम फ़ोरम, कियान हैयारी/मलाला फ़ंड, फ़ातिमा हसानी, नसरीन राओफ़ी, मोहम्मद अनवर दानिश्यार, सोफ़ी शेनिवाल्ड, पेयाज़ जहनबीन, जेम्स बैटन.  100 वीमेन क्या है? बीबीसी 100 वीमेन हर साल दुनिया भर की 100 प्रभावशाली और प्रेरक महिलाओं की सूची है. हम इन महिलाओं के जीवन पर डॉक्यूमेंट्री और फ़ीचर बनाते हैं, इंटरव्यू करते हैं- ऐसी कहानियां करते हैं जिनमें महिलाएं केंद्र में होती हैं.  आप बीबीसी 100 वीमेन को इंस्टाग्राम, फ़ेसबुक और ट्विटर पर फ़ॉलो कर सकते हैं, #BBC100Women पर बातचीत शुरू करें. 
7 दिसंबर 1941 - इस दिन प्रशांत महासागर के बीच एक द्वीप समूह पर दो घंटे तक ऐसी बमबारी हुई जिसने दूसरे विश्व युद्ध का रुख़ मोड़ डाला. पर्ल हार्बर हमले की 80वीं बरसी पर आइए देखें कि क्या हुआ था उस दिन और कैसे इस हमले ने ना केवल महायुद्ध का समीकरण बल्कि इन दो मुल्कों  - अमेरिका और जापान - की क़िस्मत को भी बदल दिया. उस दिन जापान ने सुबह-सुबह हवाई द्वीप समूह पर स्थित अमेरिकी नौसेना के एक अड्डे पर सबको हैरान करते हुए हमला कर दिया. बाक़ी दुनिया तब जंग में घिरी थी मगर अमेरिका इससे अलग था. जापान के इस हमले ने उसे हिला दिया और अमेरिका भी मित्र राष्ट्रों की ओर से युद्ध में लड़ने के लिए उतर गया. जापान के इस हमले में पर्ल हार्बर पर तैनात अमेरिका के सभी आठ जंगी जहाज़ नष्ट हो गए. इनमें से चार डूब गए थे. द्वितीय विश्व युद्ध में अमेरिका की किसी ज़मीन पर यह पहला हमला था.  जापान के इस हमले में 2400 से ज्यादा अमेरिकी जवान मारे गए थे और 19 जहाज़ जिसमें आठ जंगी जहाज़ थे, नष्ट हो गए थे.  इसके अलावा 328 अमेरिकी विमान भी या तो क्षतिग्रस्त हुए थे या फिर पूरी तरह से नष्ट हो गए थे. जापान ने एक घंटे और 15 मिनट तक पर्ल हार्बर पर बमबारी की थी. इस हमले में 100 से ज्यादा जापानी सैनिक भी मारे गए थे. इसके बाद अमेरिका सीधे तौर पर दूसरे विश्व युद्ध में शामिल हो गया था और मित्र राष्ट्रों की ओर से उसने मोर्चा संभाल लिया था. 1945 में अमरीका ने जापान के हिरोशिमा और नागासाकी पर जब परमाणु बम गिराए तब इसे पर्ल हार्बर का बदला माना गया था. द रिलक्टेंट फ़ंडामेंटलिस्ट के लेखक मोहसीन हामिद ने एक बार कहा था, "जब जापानी सेना ने सात दिसंबर 1941 की सुबह पर्ल हार्बर पर हमला किया तो वह महज़ एक घटना नहीं थी. पर्ल हार्बर में कई अन्य चीज़ें भी शामिल थीं. ये एक चुंबन था, एक झील में तैरना था, यह मछुआरों का आश्चर्य भी था आख़िर कैसा हंगामा है, यह उड़ान लेने को तैयार पक्षियों का एक झुंड था." ये हमला अमरीका के लिए बेहद चौंकाने वाला था क्योंकि उस दौरान वॉशिंगटन में जापानी प्रतिनिधियों की अमरीकी विदेश मंत्री कॉर्डेल हल के साथ जापान पर लगे आर्थिक प्रतिबंधों को ख़त्म करने को लेकर बातचीत चल रही थी. अमेरिका ने ये प्रतिबंध चीन में जापान के बढ़ते हस्तक्षेप के बाद लगाए थे. ख़ुद पर लगे अमेरिकी प्रतिबंधों और चीन को मित्र सेना की मदद से नाराज़ हो कर ही जापान ने अमेरिका के ख़िलाफ़ युद्ध का एलान कर दिया था. उसके बाद अमेरिकी राष्ट्रपति फ़्रैंकलीन डी रूज़वेल्ट ने भी जापान के ख़िलाफ़ लड़ाई की घोषणा कर दी थी. पर्ल हार्बर के हमले ने दूसरे विश्वयुद्ध के समाप्त होने के बाद लंबे समय तक जापान और अमेरिका के संबंध और दोनों देशों के लोगों की ज़िंदगी बदल डाली. 2016 की मई में तत्कालीन अमेरिकी राष्ट्रपति बराक ओबामा और जापान के तत्कालीन प्रधानमंत्री शिंज़ो आबे एक साथ हिरोशिमा गए और ये एक ऐतिहासिक घटना बन गई. बराक ओबामा अमेरिकी इतिहास के पहले कार्यरत राष्ट्रपति थे जिन्होंने उस जगह का दौरा किया जहाँ अमेरिका ने दुनिया का पहला परमाणु बम हमला किया था. समझा जाता है कि 1945 में हिरोशिमा पर गिराए गए अमरेकी परमाणु बम से लगभग 150,000 लोगों की मौत हुई थी. इसके कुछ महीने बाद, 2016 के दिसंबर में दोनों नेताओं ने एक और इतिहास बनाया.  पर्ल हार्बर हमले की 75वीं बरसी पर महायुद्ध के दौरान एक-दूसरे के ख़ून के प्यासे इन देशों के ये नेता एक साथ उस जगह पहुँचे जहाँ पर हुए हमले ने इतिहास बदल दिया. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक और ट्विटर पर फ़ॉलो भी कर सकते हैं.) 
बांग्लादेश के सूचना मंत्री मुराद हसन ने अभद्र टिप्पणियों को लेकर हुई आलोचनाओं के बाद अपने पद से इस्तीफ़ा दे दिया है. प्रधानमंत्री शेख़ हसीना ने एक दिन पहले उन्हें इस्तीफ़ा देने का निर्देश दिया था. मुराद हसन पिछले एक सप्ताह से पूर्व प्रधानमंत्री बेग़म ख़ालिदा ज़िया की पोती के ख़िलाफ़ की गई टिप्पणी को लेकर आलोचनाओं का शिकार हो रहे थे. इसी बीच एक फ़ोन कॉल की लीक ऑडियो क्लिप से भी उनका नाम जोड़ा जा रहा है जिसमें उन्होंने कथित तौर पर एक अभिनेत्री को रेप की धमकी दी है. इन दोनों घटनाओं की वजह से अवामी लीग सरकार एक मुश्किल स्थिति में फँस गई थी और आख़िर उनसे मंगलवार तक इस्तीफ़ा देने के लिए कहा गया था. मंगलवार को मुराद हसन ने अपना इस्तीफ़ा भेज दिया है. साथ ही उन्होंने अपने फ़ेसबुक पेज पर एक पोस्ट किया है. इसमें उन्होंने लिखा है- "मुझसे यदि कोई ग़लती हुई है, या यदि मेरी बातों से मां-बहनों को कष्ट हुआ है, तो मुझे क्षमा करें." पार्टी महासचिव और सड़क परिवहन मंत्री ओबैदुल क़ादिर ने सोमवार रात को पत्रकारों को बताया कि इन विवादों के बाद प्रधानमंत्री हसीना ने मंत्री मुराद अली से मंगलवार तक इस्तीफ़ा देने का निर्देश दिया है. उन्होंने बताया कि इस बारे में  प्रधानमंत्री ने सोमवार शाम को उनके साथ चर्चा की जिसके बाद शेख़ हसीना ने कहा कि मंत्री को इस्तीफ़ा देना होगा.. ओबैदुल क़ादिर ने बताया कि मंत्री को सोमवार रात को ही प्रधानमंत्री के इस निर्देश की जानकारी दे दी गई. बांग्लादेश में इस तरह की परिस्थिति में प्रधानमंत्री का किसी मंत्री को इस्तीफ़ा देने के लिए कहने को देश की राजनीति में एक दुर्लभ घटना बताया जा रहा है. संविधान विशेषज्ञों का कहना था कि यदि हसन इस्तीफ़ा नहीं देते तो प्रधानमंत्री राष्ट्रपति से आदेश जारी करवाकर उन्हें बर्ख़ास्त कर सकती हैं. मुराद हसन ने पिछले दिनों देश की मुख्य विपक्षी पार्टी बांग्लादेश नेशनलिस्ट पार्टी (बीएनपी) के कार्यकारी प्रमुख तारिक़ रहमान की बेटी और देश की पूर्व प्रधानमंत्री बेग़म ख़ालिदा ज़िया की पोती के बारे में एक टिप्पणी की थी जिसे लेकर पिछले एक सप्ताह से मीडिया में उनकी ज़बरदस्त आलोचना हो रही थी. ख़ालिदा ज़िया की पोती जाइमा रहमान एक युवा वकील हैं जो अपने पिता के साथ लंदन में रहती हैं.  भ्रष्टाचार के आरोप में दोषी पाई गई ख़ालिदा ज़िया गंभीर रूप से बीमार हैं और ढाका के एक अस्पताल में भर्ती हैं. उनके बड़े बेटे तारिक़ रहमान पर भी भ्रष्टाचार के कई आरोप हैं जिनसे बचने के लिए वो लंदन में रह रहे हैं. उनके बारे में की गई टिप्पणी को महिला अधिकार संगठनों और वकीलों ने "अश्लील और अपमानजनक" कहा. वहीं बीएनपी ने सत्ताधारी अवामी लीग पार्टी पर अपना पक्ष स्पष्ट करने की मांग की. अवामी लीग के महासचिव ओबैदुल क़ादिर ने मंत्री हसन की टिप्पणियों से दूरी बनाते हुए कहा है कि ये "उनकी निजी टिप्पणियाँ हैं जिनका पार्टी से कोई संबंध नहीं है". हालाँकि, मुराद हसन ने इस संबंध में बीबीसी से बात करते हुए कहा कि उन्होंने ये बयान देकर कोई भूल नहीं की है. जाइमा रहमान को लेकर मुराद हसन ने एक फ़ेसबुक लाइव के दौरान अभद्र और रंगभेदी टिप्पणी की जिनमें से अधिकांश बातों को प्रकाशित नहीं किया जा सकता है. फिर भी इसमें एक जगह उन्हें ये कहते सुना जाता है- "मेरा चेहरा बहुत ख़राब है." इसके बाद पिछले शनिवार को एक टीवी टॉक शो में उन्होंने बीएनपी की एक और महिला नेता के ख़िलाफ़ ज़ुबानी हमला किया. इसमें उन्होंने बीएनपी की पूर्व सांसद सैयदा आसिफ़ा अशरफ़ी पापिया की आलोचना करते हुए एक जगह उन्हें "मानसिक रोग से ग्रस्त" और "उनका इलाज होना चाहिए" जैसी बातें कहीं. उस कार्यक्रम में दोनों के बीच उस समय ज़ुबानी जंग छिड़ी हुई थी. इन दोनों घटनाओं को लेकर पिछले कुछ दिनों से सोशल मीडिया पर उनकी भारी आलोचना हो रही थी. बात इतनी बढ़ गई थी कि उनकी अपनी ही पार्टी के कट्टर समर्थकों में से भी कई ने उनकी आलोचना शुरू कर दी थी. इस विवाद के बीच ही फ़ेसबुक पर एक फ़ोन कॉल की क्लिप शेयर हो रही है, जिसमें एक व्यक्ति एक अभिनेत्री से अशोभनीय बातें करता और धमकी देता सुना जा रहा है. इस व्यक्ति की आवाज़ मुराद हसन जैसी लगती है. हालाँकि, उनसे संपर्क करने के बावजूद इस संदर्भ में उनकी प्रतिक्रिया नहीं मिल सकी है. माहिया माही नाम की इस अभिनेत्री ने अब एक वीडियो प्रकाशित कर इस बात की पुष्टि की है कि ये उनका ही फ़ोन कॉल था और ये बातचीत दो साल पुरानी है. फ़िलहाल हज के लिए सऊदी अरब गई अभिनेत्री ने कहा है कि जब ये घटना हुई तो वो ख़ुद को असहाय महसूस कर रही थीं. उन्होंने अपने वीडियो मैसेज में कहा है कि मुराद हसन ने ये ऑडियो क्लिप कुछ सप्ताह पहले लीक की जिससे उन्हें इतना अपमान महसूस हुआ और चोट लगी कि उनके पास जवाब देने के लिए कोई शब्द नहीं था.  मुराद हसन ने बीबीसी से कहा है कि उनकी जिन टिप्पणियों को लेकर विवाद हो रहा है उससे पहले तारिक़ रहमान की बेटी उन पर गंदी भाषा में हमला करती रही हैं. उन्होंने कहा, "वो मेरी बेटी से एक साल बड़ी हैं. मेरी बेटी के बराबर होने के बाद भी उन्होंने मुझे जिस गंदी भाषा में ट्रोल किया है वो निंदनीय है. सोशल मीडिया के ज़रिए मेरे पास ऐसी कई तस्वीरें आई हैं." वहीं टीवी शो में पूर्व सांसद पर की गई टिप्पणियों के बारे में मुराद हसन ने कहा, "आप यदि उस शो को देखें, तब आपको समझ आएगा कि मैंने वैसा क्यों कहा." "मैं एक डॉक्टर हूँ. उस हैसियत से मेरा जो नज़रिया था, वो मैंने कहा. अगर वो ग़लत होता है, तो मुझे दुख होगा." मगर सैयदा आसिफ़ा अशरफ़ी पापिया का कहना है कि "यदि मुराद हसन सच में निर्वाचित जनप्रतिनिधि होते तो इस तरह के ज़िम्मेदार स्थान से ऐसी टिप्पणी नहीं कर पाते". (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
अमेरिका ने अगले साल बीजिंग में होने वाले शीतकालीन ओलंपिक का राजनयिक बहिष्कार करने का एलान किया है जिस पर चीन की प्रतिक्रिया आई है.  चीन के विदेश मंत्रालय ने कहा है कि ''अमेरिका को अपनी ग़लती की क़ीमत चुकानी होगी.'' चीन के विदेश मंत्रालय ने कहा है कि अमेरिका का यह फ़ैसला ''केवल एक साज़िश है जो कि नाकाम होकर रहेगा.''  चीन ने आगे कहा है कि इससे केवल दोनों देशों की द्विपक्षीय बातचीत और विभिन्न क्षेत्रों में सहयोग को ही नुक़सान पहुंचेगा. इसके साथ ही चीन ने जवाबी कार्रवाई करने की चेतावनी दी है.  चीन ने कहा है कि अमेरिका केवल बीजिंग शीतकालीन ओलंपिक को बाधित करने की कोशिशें कर रहा है और इससे अमेरिका के नैतिक अधिकार और विश्वसनीयता पर ही असर पड़ेगा. अमेरिका के राष्ट्रपति कार्यालय व्हाइट हाउस ने कहा कि चीन में हो रहे मानवाधिकार उल्लंघन की चिंताओं के कारण खेलों में अमेरिका की ओर से कोई आधिकारिक प्रतिनिधिमंडल शामिल नहीं होगा हालांकि ये साफ़ किया गया कि अमेरिकी खिलाड़ी इसमें भाग ले सकते हैं और उन्हें सरकार का पूरा समर्थन मिलेगा. वॉशिंगटन में चीनी दूतावास ने इस बहिष्कार को 'ख़ुद के ज़रिए गढ़ा गया एक तमाशा' क़रार दिया है. दूतावास ने कहा है कि इससे खेलों की कामयाबी पर कोई असर नहीं पड़ेगा. संयुक्त राष्ट्र में चीनी मिशन के प्रवक्ता ने एक बयान में कहा, "अमेरिका सिर्फ़ खेलों का राजनीतिकरण करना चाहता है ताकि विभाजन पैदा हो और टकराव बढ़े." इस तरह की घोषणा के बारे में चीन को पहले से ही आशंका थी. इसके मद्देनज़र चीन पहले ही कहा चुका था कि वो 'इस तरह के बहिष्कार के ख़िलाफ़ 'एक साहसी जवाबी क़दम उठाएगा.'  इससे पहले अमेरिकी राष्ट्रपति जो बाइडन ने पिछले महीने ही कहा था कि वह साल 2022 के शीतकालीन ओलंपिक का राजनयिक बहिष्कार करेंगे. सोमवार को व्हाइट हाउस के प्रेस सचिव जेन साकी ने बहिष्कार की पुष्टि करते हुए कहा कि बाइडन प्रशासन ओलंपिक के "रंगारंग आयोजन" में योगदान नहीं देगा. उन्होंने कहा, "इन खेलों में अमेरिकी राजनयिक या आधिकारिक प्रतिनिधित्व का शामिल होना चीन के शिंजियांग में मानवाधिकारों के हनन और अत्याचारों को नज़रअंदाज़ करने जैसा होगा, हम ऐसा नहीं कर सकते." 2022 के शीतकालीन ओलंपिक के बाइडन प्रशासन के राजनयिक बहिष्कार से पहले, साल 1980 में अमेरिका ने मॉस्को ओलंपिक से अपने खिलाड़ी वापस बुला लिए थे और खेल में हिस्सा नहीं लिया था. अमेरिका ने सोवियत संघ के अफ़ग़ानिस्तान पर किए गए हमले के विरोध में ये क़दम उठाया था. इसके बदले में सोवियत संघ ने 1984 में लॉस एंजिल्स में हुए ग्रीष्म ओलंपिक का बहिष्कार किया था. सोमवार को साकी ने कहा कि "अमेरिकी सरकार मानती है कि उन एथलीटों को दंडित करना सही नहीं होगा जो इसके लिए लंबे समय से ट्रेनिंग ले रहे हैं, लेकिन 2022 खेलों के लिए आधिकारिक अमेरिकी प्रतिनिधिमंडल को नहीं भेजना 'एक स्पष्ट संदेश देगा.'' अमेरिका के बाद न्यूज़ीलैंड ने भी शीतकालीन ओलंपिक में आधिकारिक स्तर पर राजनयिक प्रतिनिधि नहीं भेजेने की घोषणा की है. मंगलवार को देश के उप-प्रधानमंत्री ग्रांट रॉबर्टसन ने इस फ़ैसले के पीछे ओमिक्रॉन वेरिएंट के बढ़ते संक्रमण को वजह बताया. न्यूज़ीलैंड के सरकारी न्यूज़ चैनल टीवीएनज़ेड के अनुसार, अमेरिका की ओर से खेलों का बहिष्कार करने के बाद रॉबर्टसन से पत्रकारों ने न्यूज़ीलैंड का रूख़ पूछा, जिसके जवाब में उन्होंने कहा, "हम पहले ही स्पष्ट कर चुके हैं कि आधिकारिक स्तर पर प्रतिनिधिमंडल नहीं शामिल होंगे." (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
घर के लिए क़र्ज़ देने वाली डिजिटल मॉर्गेज कंपनी better.com के भारतीय मूल के अमेरिकी सीईओ विशाल गर्ग ने बुधवार को एक ज़ूम कॉल के दौरान 900 कर्मचारियों को नौकरी से निकाल दिया.  इस ज़ूम कॉल का वीडियो सोशल मीडिया पर काफ़ी शेयर हो रहा है.  नौकरी से निकालने से पहले भारतीय-अमेरिकी सीईओ ने इस फ़ैसले के लिए बाज़ार की कार्यक्षमता, प्रदर्शन और उत्पादकता का हवाला दिया.  सोशल मीडिया पर वायरल हो रहे ज़ूम कॉल में 43 वर्षीय गर्ग कह रहे हैं, "यह ऐसी ख़बर है जिसे आप सुनना नहीं चाहेंगे अगर आप इस कॉल में हैं तो आप उस बदक़िस्मत समूह में हैं जिसे बंद किया जा रहा है. आपकी नौकरी यहां से तुरंत प्रभाव से ख़त्म होती है." "यह मेरा फ़ैसला है और इसे आपको मुझसे ही सुनना चाहिए था. यह मेरे लिए बहुत, बहुत चुनौतीपूर्ण फ़ैसला था. मेरे करियर में यह दूसरी बार है जब मुझे ऐसा करना पड़ रहा है और मैं यह बिलकुल भी नहीं करना चाहता हूं. आख़िरी बार जब मैंने यह किया था तब मैं रोया था लेकिन मुझे उम्मीद है कि इस बार मैं मज़बूत रहूंगा." वीडियो में वो कह रहे हैं कि कर्मचारियों को इस बारे में पूरी जानकारी एचआर के मेल के ज़रिए मिलेगी. कहा जा रहा है कि जितने कर्मचारियों को निकाला गया है वो कंपनी के तक़रीबन 10,000 कर्मियों का सिर्फ़ 9-15 फ़ीसदी हैं.  क्रिसमस से पहले इस फ़ैसले के बाद सोशल मीडिया पर विशाल गर्ग को आलोचनाओं का सामना करना पड़ा है. कंपनी के ही एक कर्मचारी ने इस ज़ूम कॉल को रिकॉर्ड करके उसे सार्वजनिक कर दिया था. इंडिपेंडेंट न्यूज़ वेबसाइट के मुताबिक़, विशाल गर्ग पर पहले भी अपने कर्मचारियों का अपमान करने के आरोप लगते रहे हैं. इसके अलावा उन पर वित्तीय धोखाधड़ी अनियिमितताओं के आरोप लग चुके हैं.  सात साल की उम्र में विशाल अपने परिजनों के साथ भारत से क्वींस, न्यूयॉर्क आकर बस गए थे.  2019 में एक पॉडकास्ट में गर्ग ने बताया था कि हाई स्कूल में ही उनका झुकाव व्यापार के प्रति हो गया था और उन्होंने अपने सहपाठियों को क्लिफ़नोट्स और दूसरी किताबें बेची थीं. वो दावा करते हैं कि उन्होंने ईबे पर क़िफ़ायती दुकानों के कपड़ों को भी बेचा लेकिन इन दावों की पुष्टि नहीं होती है.  साल 2000 में गर्ग ने अपने हाई स्कूल के दोस्त और प्रवासी रज़ा ख़ान के साथ एक निजी लोन कंपनी खोली जो छात्रों को क़र्ज़ देती थी. इसका नाम माई रिच अंकल रखा गया.  इसी दौरान गर्ग ने न्यूयॉर्क विश्वविद्यालय के स्टर्न स्कूल ऑफ़ बिज़नेस में दाख़िला लिया लेकिन उन्होंने बीच में ही पढ़ाई छोड़ दी.  अमेरिका में आर्थिक संकट के दौरान माई रिच अंकल कंपनी दीवालिया घोषित हो गई. इसके बाद रज़ा और विशाल गर्ग ने EIFC नामक नया प्रोजेक्ट शुरू किया जो माई रिच अंकल की तर्ज़ पर ही मकान मालिकों को क़र्ज़ लेने के लिए क़र्ज़ की शर्तों के बारे में बैंकों की जानकारियां देता था.  2013 आते-आते रज़ा और विशाल के बीच कंपनी की वित्तीय स्थिति को लेकर मतभेद पैदा हो गए. रज़ा ने आरोप लगाया कि कंपनी की वित्तीय स्थिति को देखने वाले गर्ग ने बिज़नेस टैक्स नहीं भरे और 3 मिलियन डॉलर को कंपनी से निकालकर अपने व्यक्तिगत बैंक अकाउंट में ट्रांसफ़र किया. इसके बाद गर्ग ने रज़ा पर 4 लाख डॉलर चुराने के आरोप लगाए जिसको रज़ा ने ख़ारिज कर दिया. इस दौरान गर्ग ने कुछ आपत्तिजनक टिप्पणियां भी रज़ा पर कीं जिसको लेकर उन्होंने बाद में माफ़ी भी मांगी. साल 2013 में विशाल गर्ग ने अपनी पत्नी के साथ मिलकर better.com की शुरुआत की जो कि अपना घर ख़रीदने वाले लोगों को डिजिटली क़र्ज़ दिलाने में मदद देता है.  नई और तेज़ी से उभरती स्टार्टअप कंपनियों में इसका नाम भी शुमार हुआ.  कंपनी को बनाते समय अपने फ़ाउंडिंग नोट में विशाल ने बताया था, "पुराने काग़ज़ात और फ़ोन के आधार पर प्रोसेसिंग के बिना ऑनलाइन क़र्ज़ देने के लिए मुझे एक भी क़र्ज़दार नहीं मिला. कोई भी मेरे शेड्यूल के हिसाब से काम नहीं करता था." जून 2021 में गर्ग ने दावा किया कि आज उनकी कंपनी इस स्तर पर पहुंच चुकी है जहां पर आप क़र्ज़ के लिए प्री-अप्रूवल तीन मिनट में ले सकते हैं.   उन्होंने कहा था, "हमारी टीम आज साइज़ में तीन गुना हो चुकी है. हम केवल टैलेंटेड और ऊर्जावान लोगों को जोड़ रहे हैं जो हमारे मिशन में विश्वास रखते हैं और हमने अभी शुरुआत ही की है." हालांकि 2019 में भी कंपनी के भीतर वित्तीय अनियमितताओं के आरोप लगे.  हालिया मार्केट रिपोर्ट्स के अनुसार सॉफ्टबैंक ने हाल ही में इस कंपनी को 75 करोड़ डॉलर की फ़ंडिंग की है. (बीबीसी हिन्दी के एंड्रॉएड ऐप के लिए आप यहां क्लिक कर सकते हैं. आप हमें फ़ेसबुक, ट्विटर, इंस्टाग्राम और यूट्यूबपर फ़ॉलो भी कर सकते हैं.)
